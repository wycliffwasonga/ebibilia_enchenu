\id LUK 43-LUK.USFM, Ebibilia Enchenu, Ekegusii
\ide UTF-8
\h Luka
\toc1 Luka
\toc2 Luka
\toc3 Luk
\mt1 ENCHILI BUNA ERIKIRE NA
\mt1 LUKA
\c 1
\cp 1
\s1 Ogochakera
\p
\v 1 Abanto abange beruete korika ebirage bi'amang'ana aria aikeranetigwe egati yaito.
\v 2 Nigo barigete buna abwo barenge abarori korwa omochakano na abakori emeremo be ring'ana batorenteire.
\v 3 Naboigo nainche narorire buya, konaikire kwenyorera amang'ana onsi boronge korwa ritang'ani, gokorikera aye Theofilo bw'amasikani,
\v 4 erinde onyare komanya oboene bw'amang'ana aria kworokereretigwe.
\s1 Obobani bw’okoiborwa kwa Yohana Omobatisi
\p
\v 5 Ekero Herode arenge omoruoti o Boyahudi, narenge omokuani oyomo, erieta riaye Zakaria, oyo bw'ensemo y'Abiya. Mokaye nomoiseke bw'ororeria rwa Haroni orenge, erieta riaye Elisabeti.
\v 6 Na bonsi babere nabanyene oboronge baare ase obosio bwa Nyasae; nigo bagendererete ase amachiko ne chinchera chionsi chi'Omonene batari na komocha.
\v 7 Barabwo tibarenge nomwana, ekiagera Elisabeti nigo arenge omogomba, na barabwo bonsi babere konya bagotire mono.
\v 8 Na ekero rika ria Zakaria ri'ogokora emeremo y'obokuani ase obosio bwa Nyasae riarenge,
\v 9 kobwatekana nengencho y'obokuani, obomera bokamogwera asoe ase Hekalu y'Omonene asambe ubani.
\v 10 Na omoganda bwonsi bw'abanto nigo orenge isiko gosaba ekero ki'ogosamba ubani.
\v 11 Zakaria akaorokerwa nomomalaika bw'Omonene, oteneine ensemo ya borio y'egesasimero ki'ogosambera ubani.
\v 12 Ere agaichana gachia komorora, na omoondoko okamobwata.
\v 13 Korende omomalaika oria akamotebia, "Toiroka, Zakaria, ekiagera ogosaba kwao kwaigurwe, na mokao Elisabeti nakoiborere omwana omoisia, na erieta riaye nomoroke Yohana.
\v 14 Aye nobe nomogoko na ogosasoka, na abanto abange nabagokere okoiborwa kwaye,
\v 15 ekiagera nabe omonene ase obosio bw'Omonene. Takonywa edivai gose ekenyugwa kegotindia; ere naichorwe n'Omoika Omochenu, nonya nkorwa enda ya ng'ina.
\v 16 Naonchore abange b'Abaisraeli gocha ase Omonene, Nyasae obo.
\v 17 Ere natang'ane bosio bwaye ase omoika ne chinguru chi'Elija, aonchore chinkoro chi'abaise ase abana babo, na aonchore abamochi ase obong'aini bw'abanyene oboronge, abekere ang'e Omonene abanto baroisigwe."
\v 18 Zakaria agatebia omomalaika, "Naki ndakore imanye ayio? ekiagera inche nomogotu, na mokane nomong'ina."
\v 19 Omomalaika akamoiraneria, "Ninche Gabirieli, ngotenena ase obosio bwa Nyasae; ninche natomwa nkwane naye, ngotebie amang'ana aya amaya.
\v 20 Rora, aye nobe rimama, tonyara gokwana goika rituko riria ayio agocha kooroka, ekiagera otegena amang'ana aane; ayio naikeranigwe ekero kiaye."
\v 21 Na abanto baria baganyete Zakaria, bagakumia ase ogotebana kwaye aroro Hekalu ime.
\v 22 Goika ekero achia gosoka, tanyara gokwana nabarabwo; bakamanya ng'a nigo arora okorora aria Hekalu ime. Ere nigo arenge kobateberia nokoboko, akagenderera koba rimama.
\v 23 Naende amatuko aye ay'ogokora emeremo agachia koera, akagenda bwoye.
\v 24 Nyuma y'amatuko aria mokaye Elisabeti akaba morito, akebisa emetienyi etano, ogoteba,
\v 25 "Igo nabo Omonene ankoreire ase amatuko aya andigereretie, na konduseria obosooku bwane ase amasio 'abanto.”
\s1 Obobani bw’okoiborwa kwa Yeso
\p
\v 26 Omotienyi bw'etano nomo omomalaika Gabirieli agatomwa na Nyasae kogenda omochie o Galili, okorokwa Nazareti,
\v 27 ase omoiseke omwekungi oriereire boko nomosacha, erieta riaye Yusufu, bw'eamate ya Daudi, na erieta ri'omoiseke oria Mariamu.
\v 28 Agacha asare, akabora, "Mbuya ore aye, oyokwaeirwe obuya. Omonene nigo are amo naye."
\v 29 Mariamu agaichana mono ase ring'ana eri, akarota-rotia omoyo oye ime, "Ngokwania ki oko?"
\v 30 Omomalaika akamotebia, "Toiroka Mariamu, ekiagera kwanyorire obuya ase Nyasae.
\v 31 Rora, nobe morito, noibore omwana omoisia, nomoroke erieta riaye Yeso.
\v 32 Oyio nabe omonene, narokwe Omwana bw'Oyore Igoro Mono; na Omonene Nyasae namoe ekerogo ki'obonene gia Daudi sokoro yaye;
\v 33 nagambere enyomba ya Yakobo goika kare na kare; nonya noboruoti bwaye tibokoba nomoerio."
\v 34 Mariamu akaboria omomalaikti oria, "Naki rirabe ring'ana eri, ekiagera tindaba nomosacha?"
\v 35 Omomalaika akamotebia, "Omoika Omochenu nogochere, ne chinguru chiaye Oyore Igoro Mono nachikobekere ekiriri. Ase ayio, oyoraiborwe narokwe Omochenu, Omwana o Nyasae.
\v 36 Rora, Elisabeti omoamate oo, nere boigo nare noborito bw'omwana omoisia ase obogotu bwaye; na omotienyi oyo noyo bw'etano nomo asare ere oyorogetwe omogomba.
\v 37 Naki ing'ana tiriri ritanyarekane ase Nyasae."
\v 38 Mariamu akabora, "Rora, inche nomoiseke omosomba bw'Omonene; abe asende buna ring'ana riao." Omomalaika akaimoka akarua asare.
\s1 Mariamu ogochia gokwania Elisabeti, naende ogotogia Nyasae
\p
\v 39 Mariamu akaimoka ase amatuko ayio, akagenda bwango ase ebitunwa goika omochie oyomo o Yuda,
\v 40 agasoa nyomba mwa Zakaria, agakwania Elisabeti.
\v 41 Ekaba Elisabeti agachia koigwa ogokwania kwa Mariamu, omwana omoke agatuma ase enda yaye ime; Elisabeti agaichorwa n'Omoika Omochenu,
\v 42 agaaka eriogi ase chinguru, agakwana, "Gwasesenigwe aye ase abakungu, na oroiboro rw'enda yao rwasesenigwe.
\v 43 Ng'ai ring'ana eri riarure, ng'ina Omonene one anchicheire inche?
\v 44 Ekiagera rora, eriogi ri'ogokwania kwao riachia gosoa ase amato aane, omwana omoke otuma ase omosasoko ase enda yane ime.
\v 45 Nasesenirie oyobwegenete ng'a amang'ana ayio atebigwe n'Omonene naikeranigwe."
\v 46 Mariamu agateba, "Omoyo one otogirie Omonene,
\v 47 omoika one ogokeire Nyasae, Omotooria one,
\v 48 ekiagera origereirie obwororo bw'omoiseke omosomba oye. Naki ekeene, korwa rero ebigori bionsi nabindoke omosesenigwa,
\v 49 ekiagera ere oyore ne chinguru onkoreire amanene, na erieta riaye nerichenu.
\v 50 Amabera aye nigo are ase abwo bamoirogete korwa ebigori goika ebigori.
\v 51 Okorire ogokora gwe chinguru, oserebanirie abaenenu ase ebirengererio bie chinkoro chiabo.
\v 52 Okeeirie abanene korwa ase ebirogo biabo bi'obonene, oimokereirie igoro abaitongo.
\v 53 Abare nenchara obaigotirie amaya; abanyene enibo obaseririe bare namaboko amasa.
\v 54 Okonyire Israeli, omosomba oye, ase okoinyora amabera aye,
\v 55 buna atebetie chisokoro chiaito, Ibrahimu na oroiboro rwaye, goika kare na kare."
\v 56 Mariamu akamenya nere emetienyi etato, akairana sobo.
\s1 Okoiborwa kwa Yohana Omobatisi. Zakaria ogotogia Nyasae
\p
\v 57 Kegaika ekero gi'okoibora kwa Elisabeti, akaibora omwana omoisia.
\v 58 Abatureti baye na eamate yaye bakaigwa ng'a Omonene omororeire amabera amange, bakagoka amo nere.
\v 59 Rituko ria gatano na gatato bakaira omwana komosara, bakarigia bamoroke erieta ria ise, Zakaria,
\v 60 korende ng'ina akairaneria, akabora, "Taibo; nigo ararokwe Yohana."
\v 61 Bakamotebia, "Tari nonya noyomo ase eamate yao okorokwa erieta erio."
\v 62 Bakorokia ise ase ogokwana kw'ebimanyererio bi'amaboko, komoboria buna arigetie arokwe.
\v 63 Agasaba ebao y'okorika, akarika "Yohana, nario erieta riaye." Bagakumia bonsi.
\v 64 Erio kegima agasiborwa omonwa na oromeme rwaye, agakwana, ogotogia Nyasae.
\v 65 Obwoba bogasoa ase abatureti babo bonsi. Amang'ana aya onsi agasarera ase ense yonsi y'ebitunwa bia Boyahudi.
\v 66 Na bonsi abayaigwete bakayabeka ase chinkoro chiabo ime, bakabora, "Mwana ki rende arabe oyo?" Naki okoboko kw'Omonene nigo kwarenge amo nere.
\v 67 Zakaria ise agaichorwa n'Omoika Omochenu, akabana, okobora,
\v 68 "Omonene, Nyasae o Israeli, atogigwe, ekiagera obacheire abanto baye na kobabooria.
\v 69 Naende ototeneneirie Omotooria bw'okobua ase eamate ya Daudi, omosomba oye.
\v 70 Buna atebete korwa omochakano goetera ase emenwa y'ababani baye abachenu,
\v 71 ng'a natotoorigwe korwa ase ababisa baito, na korwa ase amaboko abo bonsi abatogechete,
\v 72 erinde abakorere koro chiaito, na koinyora okobwatana kwaye ogochenu.
\v 73 Emuma eria arierete sokoro yaito Ibrahimu,
\v 74 ng'a natoe ribaga ri'okomosasima totari nobwoba, gatoratoorigwe korwa ase amaboko 'ababisa baito,
\v 75 ase obochenu na ase oboronge ase obosio bwaye amatuko aito onsi.
\v 76 Naye, Omwana, norokwe omobani bw'Oyore Igoro Mono, ekiagera notang'ane ase obosio bw'Omonene. Oroisie chinchera chiaye,
\v 77 omanyie abanto baye ogotooreka ase okwaberwa kw'ebibe biabo.
\v 78 Ase amabera aye Nyasae oito, ekero amasase a igoro aratochere,
\v 79 abarere abamenyete ase omosunte na ase ekiriri ki'amakweri, na koraa amagoro aito ase enchera y'omorembe."
\v 80 Omwana oria agakina, akamenteka chinguru ase omoika, akaba ase erooro goika rituko riria aorogete ase Abaisraeli.
\c 2
\cp 2
\s1 Okoiborwa kwa Yeso
\r (Mat 1:18-25)
\p
\v 1 Ase amatuko aria, ogochika gokarua ase Kaisari Augusto, ng'a omobaro bw'abanto orikwe ase ense yonsi.
\v 2 Oyo noro orenge omobaro bwe ritang'ani origetwe ekero Kurenio arenge gavuna o Siiria.
\v 3 Abanto bonsi bakagenda korikwa, kera omonto ase omochie oye.
\v 4 Na Yusufu nere akaimoka korwa Galili korwa ase omochie o Nazareti, agatiira kogenda Boyahudi, goika omochie o Daudi, okorokwa Bethlehemu, ekiagera nigo arenge oyo bw'enyomba na eamate ya Daudi,
\v 5 erinde arikwe amo na Mariamu, ekiagera omoriereire boko, na Mariamu nigo arenge morito.
\v 6 Ekero barenge aroro engaki yaye y'okoibora egaika.
\v 7 Akaibora omwana oye omoisia omotangi, akamobekera chianga chi'obwana, akamwareria ase orotuba chiombe chiare koriera, ekiagera batanyorete ribaga ase enyomba y'abageni.
\v 8 Ase ense eyio mbarengeo abarisia baikaransete ase ebitii, bakorenda amaicho abo botuko.
\v 9 Omomalaika bw'Omonene akabaorokera, obonene bw'Omonene bokababarera; bagasogwa nomoondoko omonge.
\v 10 Omomalaika akabatebia, "Timoiroka, ekiagera nabarenteire amang'ana amaya ay'omogoko omonene, orabe ase abanto bonsi,
\v 11 naki rero ase omochie o Daudi oiboirwe Omotooria ase engencho yaino, nere Kristo Omonene.
\v 12 Na eke nekemanyererio asemore: Namonyore omwana ekeng'werere obekeire chianga chi'obwana, bwareirie ase orotuba."
\v 13 Bwango igo mbarengeo amo nomomalaika oria omoganda o igoro, bagotogia Nyasae, bakobora,
\v 14 "Obonene ase Nyasae ore Igoro Mono, na ase ense omorembe, ase abanto bagweneirwe nere."
\v 15 Ekero abamalaika abwo bachia koimoka kogenda igoro, abarisia baria bagatebania, "Gaki togende goika Bethlehemu, torore ring'ana eri riakorekire, eri Omonene atomanyirie."
\v 16 Bakagenda nomoayerero, bakanyora Mariamu na Yusufu, na omwana oria ekeng'werere bwareirie ase orotuba.
\v 17 Bagachia komorora, bakaorokia ring'ana batebetigwe igoro y'omwana oyio.
\v 18 Bonsi abaigwete bagakumia ase aria batebetigwe nabarisia.
\v 19 Korende Mariamu akagacha amang'ana aya onsi, okoyarengereria ase enkoro yaye.
\v 20 Abarisia bakairana, bagotogia Nyasae na komobaka ase amang'ana onsi baigwete, na ayabaroche, buna batebetigwe.
\v 21 Rigachia goika rituko ria gatano na gatato, rituko ri'okomosara, akarokwa erieta riaye Yeso, riria riatoretwe nomomalaika ritang'ani atarabogorigwa oborito.
\s1 Okoirwa kwa Yeso ase Hekalu
\p
\v 22 Na ekero amatuko 'ogwesibia kwabo achia goika, ayachikire ase amachiko a Musa, bakamoira Yerusalemu, bamobeke ase Omonene,
\v 23 (buna arikire ase amachiko 'Omonene, "Kera omoisia omotangi okoigora enda ya ng'ina narokwe omochenu ase Omonene"),
\v 24 barue ekeng'wanso buna yaboretwe ase amachiko 'Omonene, "Amaruma abere, gose amage 'amaruma abere.”
\s1 Simeoni ogotogia Nyasae
\p
\v 25 Rora narengeo omonto Yerusalemu, erieta riaye Simeoni. Oyio nomonto omoronge orenge, osigete Nyasae, oganyete ogosemeria kw'Abaisraeli; na Omoika Omochenu nigo orenge igoro asare.
\v 26 Ere nigo aorokereretigwe n'Omoika Omochenu, ng'a takorora amakweri atararora Kristo bw'Omonene.
\v 27 Nabo akaraagwa n'Omoika gocha ase Hekalu ime; na ekero abaibori bachia korenta omwana Yeso, bamokorere buna yarenge engencho y'amachiko,
\v 28 Simeoni akamonyora, akamoagata ase amaboko aye, agatogia Nyasae, akabora,
\v 29 "Omonene, bono otige omosomba oo agende nomorembe, koreng'ana nering'ana riao.
\v 30 ekiagera amaiso aane arorire ogotooreka kwao,
\v 31 oko kwabekire ase amaiso 'abanto bonsi,
\v 32 omobaso okomorekera abanto b'Ebisaku, na obonene bw'abanto bao Abaisraeli."
\v 33 Ise na ng'ina bagakumia ase aria akwanwa igoro asare.
\v 34 Simeoni akabasesenia, agatebia Mariamu ng'ina, "Rora, Omwana oyo obekirwe ase okogwa na ogotenena ase abange b'Abaisraeli, abe ekiorokererio kerabe kegokwanwa mamincha,
\v 35 erinde ebirengererio bie chinkoro chinyinge biorokigwe. Boigo omoro nokobete omoyo oo.
\s1 Anna
\p
\v 36 Narengeo omokungu omobani, Anna, omoiseke o Fanueli, bw'egesaku ki'Asheri. Ere nomong'ina bw'amatuko amange, obete nomosacha oye emiaka etano na ebere nyuma y'okoera kw'oboiseke bwaye.
\v 37 Ere nigo arenge omoboraka bw'emiaka emerongo etano na etato na ene, atana korua ase Hekalu ime, korende akaba okweng'ata, na ogosaba, na ogosasima obotuko na omobaso.
\v 38 Ase ekero keria ere akaoroka, agatogia Nyasae, agatebia abanto bonsi abarenge baganyete okoboorigwa kwa Yerusalemu amang'ana igoro y'Omwana oria.
\s1 Obwana bwa Yeso
\p
\v 39 Barabwo bagachia gokoora goikerania onsi koreng'ana namachiko 'Omonene, bakairana Galili goika omochie obo Nazareti.
\v 40 Omwana oria agakina, akamenteka chinguru, agaichorwa nobong'aini ne chisemi; na obuya bwa Nyasae bokaba amo nere.
\v 41 Nabo abaibori baye barenge kogenda Yerusalemu kera omwaka ase rituko rinene ri'Epasaka.
\v 42 Goika agachia koba nemiaka ikomi na ebere, bagatiira kogenda aroro, buna yarenge engencho ye Rituko Rinene.
\v 43 Ekero Epasaka yaera, ekero barenge koirana, omwana Yeso agatigara nyuma agwo Yerusalemu, na abaibori baye tibamanya.
\v 44 Barabwo bagakaga ng'a nigo are ase omoganda obo, bakagenda orogendo rw'omobaso oyomo, bakamorigia ase eamate yabo na ase abairi.
\v 45 Ekero batamonyorete, bakairana Yerusalemu, bakamorigia.
\v 46 Nyuma y'amatuko atato bakamonyora Hekalu ime, oikaransete gati ase aborokia, okobaigwa na kobaboria amaborio.
\v 47 Na bonsi abamoigwete bagakumia ase okomanya kwaye na okoiraneria kwaye.
\v 48 Abaibori baye bagachia komorora bagaichana mono. Ng'ina akamotebia, "Omwana one, naki gwatokorire iga? Rora, iso na inche twarenge gokorigia nomoichano."
\v 49 Akabatebia, "Naki mokondigia? Timomanyeti ng'a nengwenerete koba ase enyomba ya Tata one?"
\v 50 Tibamanya ring'ana riria abatebia.
\v 51 Agatirimboka amo nabarabwo, agaika Nazareti, akaba nkobaigwera are. Ng'ina akagacha amang'ana aya onsi ase enkoro yaye ime.
\v 52 Yeso akamenteka gokina ase obong'aini ne chisemi, na ase omobere, akagwenera Nyasae na mwanyabanto.
\c 3
\cp 3
\s1 Yohana Omobatisi na amang’ana aye
\r (Mat 3:1-12; Mar 1:1-8)
\p
\v 1 Ase omwaka o ikomi na gatano bw'okogamba gwa Kaisari Tiberio, Pontio Pilato orenge gavuna o Boyahudi, na Herode omoruoti o Galili, na Filipo momura omwabo omoruoti o Iturea na ense ya Tarakoniti, na Lusania omoruoti o Abileni,
\v 2 ekero ki'obokuani obonene bw'Anasi na Kayafa, ring'ana ria Nyasae rigaikera Yohana, omwana o Zakaria, ase erooro.
\v 3 Akagenda chinse chionsi chi'ensemo ya Yorodan, okorandia ebatiso y'okoonchoka ekorenta okwaberwa kw'ebibe.
\v 4 Buna erikire ase ebuku y'amang'ana 'omobani Isaya, "Eriogi ri'oyogoaka egeturi ase erooro, Roisia enchera y'Omonene, rongeyia oboeto bwaye.
\v 5 Kera rigooko nariichorigwe, na kera ekegoro na egetunwa nabikeeigwe; aare bogeka inarongeigwe, na enchera ere ebitunwa-tunwa nereng'anigwe;
\v 6 na abanto bonsi nabarore ogotooreka gokorwa ase Nyasae."
\v 7 Nabo agatebia emeganda eyachete, erinde ebatiswe nere, "Inwe oroiboro rwe ching'iti, ning'o obakureire ng'a motame korwa ase endamwamu egochi-gocha?
\v 8 Gaki, ama okwama kogwenerete okoonchoka, gose timochaka kobora emioyo yaino ime: Ntore na sokoro yaito, nere Ibrahimu. Naki nabatebirie ng'a Nyasae nare nokobua ase amagena aya gokorera Ibrahimu abana.
\v 9 Nonya mbono egesire kiabekirwe ase emeri y'emete; nabo kera omote otameti okwama okuya nonachwe, otugutwe ase omorero."
\v 10 Emeganda eria ekamoboria, "Ninki rende torakore?"
\v 11 Akabairaneria, "Oyore ne chianga ibere ae ere oyotari nero; na oyore nendagera akore boigo.
\v 12 Abarusia ebango bagacha erinde babatiswe, bakamoboria, "Omworokia, inki rende naintwe torakore?"
\v 13 Akabairaneria, "Timorusia kobua ebi mwachigetwe."
\v 14 Abarwani nabarabwo bakamoboria, "Naintwe inki torakore?" Akabairaneria, "Timourereria monto onde ase chinguru gose ase obosoeri bw'oborimo; naende moisaneke neng'eria yaino."
\v 15 Ekero abanto baganyete na konakorengereria, bonsi bakeboria igoro ya Yohana ng'a, gose nere Kristo.
\v 16 Yohana akairaneria abwo bonsi, "Inche nigo nkobabatisa ase amache, korende oyore ne chinguru kombua ngocha are, tinyisaini gosibora chinuga chi'ebikoroto biaye; oyio nere orababatise ase Omoika Omochenu na ase omorero.
\v 17 Oroteru rwaye nigo rore koboko kwaye, ere naabuse ekeooreri kiaye, nasangererie engano ase ekiage kiaye, korende omoiriro nayosambe ase omorero otakorimeka."
\v 18 Nabo ase ogokurera okonge Yohana akaranderia abanto amang'ana amaya.
\v 19 Korende Herode omoruoti, oyo okanetigwe nere ase engencho ya Herodia, moka momura omwabo, na ase engencho y'amabe onsi Herode akorire,
\v 20 akamenta neri igoro ase onsi, agasiba Yohana echela.
\s1 Okobatiswa kwa Yeso
\r (Mat 3:13-17; Mar 1:9-11)
\p
\v 21 Egachia koba abanto bonsi kobabatisirwe, na Yeso boigo kabatisirwe, na ekero agosaba, igoro akamaanoka.
\v 22 Omoika Omochenu ogaika igoro asare ase omogwekano bwe riruma, eriogi rikarwa igoro, rigoteba, "Aye naye Omwana one omwanchwa, ngokirie naye."
\s1 Chisokoro ne chisokororia chia Yeso
\r (Mat 1:1-17)
\p
\v 23 Yeso nere ekero achagete kworokereria, emiaka yaye iga yarenge ang'e emerongo etato, agakagwa ng'a mosinto o Yusufu, o Eli,
\v 24 o Mathati, o Lawi, o Meliki, o Yana, o Yusufu,
\v 25 o Matathia, o Amos, o Nahum, o Esili, o Nagai,
\v 26 o Maathi, o Matathia, o Semei, o Yoseki, o Yuda,
\v 27 o Yohana, o Resa, o Serubabeli, o Salatieli, o Neri,
\v 28 o Meliki, o Adi, o Kosamu, o Elimadamu, o Eri,
\v 29 o Yoshua, o Eliezeri, o Yorimu, o Mathati, o Lawi,
\v 30 o Simeoni, o Yuda, o Yusufu, o Yonam, o Eliakimu,
\v 31 o Melea, o Mainani, o Mattatha, o Nathani, o Daudi,
\v 32 o Yese, o Obedi, o Boazi, o Salimoni, o Nashoni,
\v 33 o Aminadabu, o Admin, o Aramu, o Hezironi, o Peresu, o Yuda,
\v 34 o Yakobo, o Isaka, o Ibrahimu, o Tera, o Nahori,
\v 35 o Serugi, o Ragau, o Pelegi, o Eberi, o Sala,
\v 36 o Kainani, o Arifaksadi, o Shemu, o Nuhu, o Lameki,
\v 37 o Metusela, o Enoku, o Yaredi, o Malaleeli, o Kainani,
\v 38 o Enosu, o Seti, o Adamu, o Nyasae.
\c 4
\cp 4
\s1 Ogoteemwa kwa Yeso
\r (Mat 4:1-11; Mar 1:14-15)
\p
\v 1 Na Yeso oichire n'Omoika Omochenu, akairana korwa Yorodan, agatang'anwa n'Omoika kogenda ase erooro,
\v 2 agateemwa na Saitani ase engaki y'amatuko emerongo ene. Na amatuko aria tariete gento. Goika agachia koera, akaigwa enchara.
\v 3 Saitani akamotebia, "Onye kore Omwana o Nyasae, tebia rigena eri ribe omogati."
\v 4 Yeso akamoiraneria, "Nerikire. Omonto takoba moyo ase omogati bwoka."
\v 5 Saitani akamoira aase aimokererete igoro, akamworokia amaruoti onsi ay'ense ase egeka ekemo,
\v 6 akamotebia, "Ninkoe okobua oko gwonsi, na obonene bwaye, ekiagera nabieirwe, na inche iga nkoa oyo ngwancha.
\v 7 Nabo koransasime, bionsi nabibe ebiao."
\v 8 Yeso akamoiraneria, "Nerikire: Mosasime Omonene Nyasae oo, omokorere ere bweka."
\v 9 Saitani akamoira goika Yerusalemu, akamotenenia igoro ase egechuria gie Hekalu egetambe mono, akamotebia, "Onye kore Omwana o Nyasae, etugute gochia inse korwa aa,
\v 10 ekiagera nerikire, Ere nagochikere abamalaika baye bakorende,
\v 11 naende, Nabakoimokie ase amaboko abo, erinde tobaisa kogochwa okogoro kwao ne rigena."
\v 12 Yeso akamoiraneria, "Netebire, Toteema Omonene Nyasae oo."
\v 13 Saitani agachia gokoora ogoteema kwaye gwonsi, akaimoka korwa asare, akamotiga ase egeka.
\s1 Yeso ogochaka korandia
\r (Mat 4:12-17; Mar 1:14-15)
\p
\v 14 Yeso akairana gochia Galili ne chinguru chi'Omoika, chinkuma chigasarera ase chinsemo chionsi chi'ense eria.
\v 15 Ere akorokereria ase chisinagogi chiabo, ogotogigwa nabanto bonsi.
\s1 Yeso okwangwa Nazareti
\r (Mat 13:53-58; Mar 6:1-6)
\p
\v 16 Akagenda Nazareti, aria ase arereretwe; na ase rituko ri'Esabato agasoa ase esinagogi yabo, buna engencho yaye yarenge, agatenena gosoma.
\v 17 Akaegwa ebuku y'omobani Isaya. Nabo akaigora ebuku eyio, akanyora aase arikire,
\v 18 "Omoika bw'Omonene nigo ore igoro yane, ekiagera ong'akire amaguta koranderia abataka amang'ana amaya. Ontomire koranderia abasibwa ogosiborwa, na koa abare emeuko banyare korora naende, na gosibora abasionoirwe,
\v 19 na korandia omwaka bw'Omonene bwancheretwe."
\v 20 Akamumekeria ebuku eria akayea omokori emeremo bw'esinagogi, agaikaransa. Abanto bonsi abarenge ase esinagogi bakamobeta amaiso.
\v 21 Agachaka kobatebia, "Rero ririko eri riaikeranigwe ase amato aino."
\v 22 Bonsi bakamokwana buya bagakumia amang'ana 'obuya aruete ase omonwa oye, bagatebania, "Oyo tari ere omwana o Yusufu?"
\v 23 Akabatebia, "Ekeene, namontebie omoreng'anio oyo: Omogwenia, egwenie aye omonyene; amang'ana onsi twaigure akorekire Kapernaumu, yakore aiga ase ense yao."
\v 24 Akabatebia, "Ekeene nabatebirie: Omobani tari oranyare gwanchwa ase ense yaye omonyene.
\v 25 Korende ekeene nabatebirie ng'a mbarenge ababoraka abange ase Israeli ase amatuko 'Elija, ekero igoro yasiegetwe emiaka etato na emetienyi etano nomo, ekero enchara enene yasoete ase ense yonsi;
\v 26 na Elija tatometwe ase oyomo obo, otatiga ase omokungu oyorenge omoboraka agwo Sarepata, ase ense ya Sidoni.
\v 27 Naende mbarenge ase Abaisraeli abanto abange abaare noborwaire bwa ukoma ase ekero ki'omobani Elisha; onde tari osibegete otatiga Naamani, omonto o Siiria."
\v 28 Bagachia koigwa aya, bonsi ase esinagogi bagaichorwa nendamwamu.
\v 29 Bakaimoka bakamosokia isiko y'omochie, bakamoira goika egemi y'egetunwa keria omochie obo oagachire igoro yaye, banyare komoturunkania.
\v 30 Korende ere agaeta egati-gati yabo, akagenda.
\s1 Okogwenigwa kw’omonto obwatire nekerecha ki’eubi
\r (Mar 1:21-28)
\p
\v 31 Agatirimboka goika Kapernaumu, omochie o Galili. Akaba nkoborokereria are rituko ri'Esabato.
\v 32 Bagakumia mono ase okworokereria kwaye, ekiagera ring'ana riaye riarenge nokobua.
\v 33 Naende ase esinagogi narengeo omonto obwatire nomoika bw'ekerecha ki'eubi. Ere agaaka eriogi ase chinguru, akabora,
\v 34 "A! Inki tore naye, Yeso o Nazareti? Ngwachire gotosiria? Nakomanyire aye, Omochenu o Nyasae."
\v 35 Yeso akagetogonyera, akabora, "Kira, omorwe!" Ekerecha keria gekamoiyeria agwo gati-gati, gekamorwa, tikiamokorera gento.
\v 36 Bagakumia bonsi, bagatebania barabwo ase barabwo, "Ing'ana ki eri? Naki ase chinguru na okobua agochika ebirecha bi'eubi, na birobio biasoka."
\v 37 Chinkuma chiaye chigasarera ase chinsemo chionsi chi'ense eria.
\s1 Yeso okogwenia ng’ina biara Simion na abande abange
\r (Mat 8:14-17; Mar 1:29-39)
\p
\v 38 Akaimoka korwa ase esinagogi, agasoa ase enyomba ya Simion. Nabo ng'ina biara Simion konya orwarire esosera; bakamosaba ase engencho yaye.
\v 39 Agatenena ang'e nere, agatogonyera esosera eria; ekamotiga. Bwango ere akaimoka akabakorera.
\v 40 Goika erioba rigachia kogwa bakarenta asare abanto bonsi abarenge nabarwaire bare namarwaire ao ao, na ere akabeka amaboko aye igoro ase kera oyomo, akabagwenia.
\v 41 Ebirecha bigasoka korwa ase abange, bigaaka eriogi, bikabora, "Aye naye Omwana o Nyasae." Akabitogonyera, tabitiga bikwane, ekiagera biamanyete ng'a nere Kristo.
\v 42 Goika ekaba mobaso, agasoka, akagenda aase atari nabanto. Na abanto bakamoriga-rigia, bakamoikera, bakarigia komotanga taimoka korwa asebare.
\v 43 Akabatebia, "Nengwenerete korandia amang'ana amaya ay'oboruoti bwa Nyasae ase emechie ende boigo, ekiagera natometwe ase engencho eyio."
\v 44 Akaba nkorandia are ase chisinagogi chia Galili.
\c 5
\cp 5
\s1 Yeso okorangeria aborokigwa baye be ritang’ani
\r (Mat 4:18-22; Mar 1:16-20)
\p
\v 1 Ekaba abanto nkomomiga baare, erinde baigwe ring'ana ria Nyasae, agatenena ase engegu y'enyancha ya Genesareti,
\v 2 Akarora amaato abere ateneine engegu y'enyancha, na abarubi basokire korwa aroro, ngosibia bare ebionga biabo.
\v 3 Akariina obwato obomo obwarenge bwa Simion akamoboria abotigerie are ake korwa ase engegu. Agaikaransa, akorokereria omoganda korwa ase obwato.
\v 4 Goika agachia gokoora ogokwana kwaye, agatebia Simion, "Sukia obwato goika endiba, moikie ebionga biaino ase okoruba."
\v 5 Simion akamoiraneria, "Omonene, nabo twakorire emeremo obotuko obogima, titonyoreti gento, korende ase ring'ana riao natoikie ebionga."
\v 6 Kobakorire iga, bakanyora chinswe chinyinge mono, na ekero ebionga biabo biachaka gotandoka,
\v 7 bagasima abagisangio babo, abarenge ase obwato bwa kabere, bache kobakonya. Bagacha, bagaichoria amaato onsi abere, goika agachaka korimera.
\v 8 Korende Simion Petero, agachia korora aya, akagwa ase amaru a Yeso, akabora, "Omonene, karue asende, ekiagera inche nomonto omonyene ebibe!"
\v 9 Naki igo akumetie, ere na bonsi abarenge amo nere, ase oborubi bwe chinswe barubete;
\v 10 naboigo Yakobo na Yohana, abana ba Zebedi, abarenge ababwatani ba Simion. Yeso agatebia Simion, "Toiroka; korwa bono nobe omorubi bw'abanto."
\v 11 Naende kobarentire amaato abo gochia engegu, bagatiga bionsi, bakamotunyana.
\s1 Okogwenigwa kw’omonto orenge noborwaire bwa ukoma
\r (Mat 8:1-4; Mar 1:40-45)
\p
\v 12 Ekero arenge ase omochie oyomo, rora, narengeo omonto omosacha oichire noborwaire bwa ukoma. Ere agachia korora Yeso, akagwa maumama, akamosorora, okomotebia, "Omonene, onye ngwancha, nonyare gonsibia."
\v 13 Yeso akarambora okoboko kwaye, akamokuna, akamotebia, "Nanchire; sibeka." Erio agwo oborwaire bwaye bwa ukoma bokamorua.
\v 14 Akamotebia, "Totebia monto onde ing'ana, korende genda, bweorokie ase omokuani, orue ekeng'wanso ase ogosibeka kwao buna Musa achigete, kebe kirori ase abanto."
\v 15 Korende chinkuma chiaye chikamenteka gokuma. Emeganda emenge egasangererekana gocha komoigwa, na kogwenigwa amarwaire abo.
\v 16 Korende ere akerusanania, akagenda aase atari nabanto, agasaba.
\s1 Okogwenigwa kw’omonto orenge rigata
\r (Mat 9:1-8; Mar 2:1-12)
\p
\v 17 Rituko erimo ri'amatuko aria ekero arenge kworokereria, Abafarisai na aborokia b'amachiko barenge aroro baikaransete. Abwo baruete ase kera omochie o Galili na Boyahudi, na korwa Yerusalemu. Na okobua kw'Omonene nigo kwarenge amo nere anyare kogwenia.
\v 18 Na rigereria, abanto mbabogoretie noborere omonto orenge rigata, bakarigia komoira nyomba ime na komobeka ase obosio bwaye.
\v 19 Ekiagera batanyorete ribaga ri'okomoira ime ase engencho y'omoganda oria bw'abanto, bakariina kerama igoro, bakamoikia korwa kerama noborere bwaye goika gatigati ase obosio bwa Yeso.
\v 20 Agachia korora okwegena kwabo, akamotebia, "Omonto oyo, ebibe biao biabeirwe."
\v 21 Aborokia baria b'amariko na Abafarisai bagachaka korengereria, bakobora, "Ning'o oyo ogokwana okorama? Ning'o oranyare kwabera ebibe, otatiga oyomo, nere Nyasae?"
\v 22 Yeso namanyete ebirengererio biabo, akairaneria, "Naki mokorengereria ase chinkoro chiaino?
\v 23 Ndiriri rire eriango, goteba: Ebibe biao biabeirwe, gose goteba: Imoka, ogende?
\v 24 Korende monyare komanya ng'a Omwana-o-mwanyabanto nare nokobua ase ense gw'okwabera ebibe." Erio agwo agatebia oria rigata, "Nagotebirie: Imoka, bwetweke oborere bwao, ogende bwoo."
\v 25 Erio kegima agatenena ase obosio bwabo, akabogoria ekerarero kiaye arenge korarera, akagenda bwoye, ogotogia Nyasae.
\v 26 Ogokumia gokabwata bonsi, bagatogia Nyasae; bagaichorwa nokoiroka, bakabora, "Twarorire amakumia rero.”
\s1 Okorangerigwa kwa Lawi
\r (Mat 9:9-13; Mar 2:13-17)
\p
\v 27 Nyuma ase aya akaimoka, akarora omobangi ebango, erieta riaye Lawi, oikaransete aase bakobangerwa ebango, akamotebia, "Ntunyana!"
\v 28 Agatiga bionsi, akaimoka, akamotunyana.
\v 29 Nere Lawi akamokorera omoyega omonene nyomba mwaye, naende mbarengeo omoganda bw'abarusia ebango na abanto bande baikaransete amo nabarabwo ase endagera.
\v 30 Abafarisai na aborokia b'amariko babo bakemurunganeria aborokigwa baye, bakabora, "Nase ki mokoria na konywa amo nabarusia ebango na abanyene ebibe?"
\v 31 Yeso akabairaneria, "Abare buya tibari korigia omorwaria, otatiga abarwarete.
\v 32 Tincheti korangeria ababoronge korende abanyene ebibe baonchoke.”
\s1 Riborio igoro y’okweng’ata
\r (Mat 9:14-17; Mar 2:18-22)
\p
\v 33 Bakamotebia, "Aborokigwa ba Yohana nigo bakweng'ata ebiro ebinge na gosaba, na aborokigwa b'Abafarisai nabo bagokora, korende abao nigo bakoria na konywa."
\v 34 Yeso akabatebia, "Inee! Inamonyare gotiga abarangerigwa b'enyangi beng'ate ekero omonyuomi are amo nabarabwo?
\v 35 Korende amatuko nache, barache kourwa omonyuomi, erio nario barache kweng'ata ase amatuko aria."
\v 36 Akabatebia omoreng'anio: "Onde tari ogotandora ekeraka ki'eanga enyia na gokebeka ase eanga engotu; aise gokora bo, natandore eria enyia, na ekeraka keria ki'eanga enyia tigekobwatana neanga eria engotu.
\v 37 Gose onde tari okobeka edivai enyia ase ebirandi ebigotu biroisirie korwa ase amasankwa, gose edivai eria enyia nayaate ebirandi biria; edivai enyene eiteke, na ebirandi bitandoke.
\v 38 Korende edivai enyia negwenerete ebekwe ase ebirandi ebiyia.
\v 39 Gose omonto tari onyure edivai yaroisetigwe kare, naende arigie edivai enyia, ekiagera nigo agoteba: Eria ya kare nengiya kobua."
\c 6
\cp 6
\s1 Riborio igoro y’okorenda Esabato
\p
\v 1 Rituko ri'Esabato Yeso ngoeta arenge ase emegondo y'engano; aborokigwa baye bakabutora ebigara, bakabibunga namaboko abo, bakabiria.
\v 2 Korende abande ase Abafarisai bakababoria, "Naki mogokora eritari borongo gokorwa ase rituko ri'Esabato?"
\v 3 Yeso akairaneria, "Timwana gosoma aya Daudi akorete, ekero arenge nenchara, ere na abarenge amo nere,
\v 4 buna asoete ase enyomba ya Nyasae, akabogoria na koria emegati yarenge koruegwa ase Nyasae, etare boronge koriegwa nonde otatiga nabakuani boka, naende akaa abwo barenge amo nere?"
\v 5 Akabatebia, "Omwana-o-mwanyabanto nere Omonene bw'Esabato."
\v 6 Esabato ende agasoa ase esinagogi, akorokereria. Narengeo omonto agwo, okoboko kwaye gw'okorio kwagataete.
\v 7 Aborokia b'amariko na Abafarisai bakamotega korora gose namogwenie ase rituko ri'Esabato, banyare komosoera.
\v 8 Korende akamanya ebirengererio biabo, agatebia omonto oria okoboko kwaye kwagataete, "Imoka, otenene gati aa!" Akaimoka agatenena.
\v 9 Yeso akabatebia, "Nkobaboria nde ring'ana erimo: Mboronge rituko ri'Esabato gokora amaya gose amabe, gotooria obogima gose kobosiria?'
\v 10 Akabarigereria bonsi, agatebia omonto oria, "Rambora okoboko kwao!" Agakora bo; okoboko kwaye gokagwenigwa.
\v 11 Na barabwo bagaichorwa nokobea, bagatebania barabwo ase barabwo, buna baramokore Yeso.
\s1 Yeso ogochora abatomwa ikomi na babere
\r (Mat 10:1-4; Mar 3:13-19)
\p
\v 12 Ase amatuko aria akaimoka akagenda ase egetunwa gosaba; akabao obotuko bwonsi ase ogosaba Nyasae.
\v 13 Bogachia gokia mambia akarangeria aborokigwa baye, agachora korwa asebare ikomi na babere, na abwo arogete abatomwa.
\v 14 Simion nere arogete Petero, na Anderea momura omwabo; Yakobo na Yohana, Filipo na Baritholomayo,
\v 15 na Matayo na Tomas, Yakobo bw'Alufayo, na Simion oyomo bw'Abazelote,
\v 16 na Yuda o Yakobo, na Yudas Iskariota, nere oyo omoruete.
\v 17 Agatirimboka amo nabarabwo, agatenena aase aateremu, amo nomoganda bw'aborokigwa baye; na omoganda bw'abanto abaruete Boyahudi yonsi, na Yerusalemu, na engegu ya Turo na Sidoni, bagacha komoigwa na kogwenigwa amarwaire abo.
\v 18 Na abwo bachandire nebirecha bi'eubi bakagwenigwa.
\v 19 Omoganda bwonsi okarigia komokuna, ekiagera chinguru chiare korua asare, chikabagwenia bonsi.
\s1 Ogosesenigwa na okoragererigwa
\r (Mat 5:1-12)
\p
\v 20 Yeso akaimokia amaiso aye ase aborokigwa baye, akabora, "Imosesenirie inwe abamore abataka, ekiagera oboruoti bwa Nyasae nobwaino.
\v 21 "Imosesenirie inwe abamore nenchara bono, ekiagera namoigotigwe. "Imosesenirie inwe abamokorera bono, ekiagera namoseke.
\v 22 "Imosesenirie inwe ekero mwanyabanto bakobagecha, na kobarusanania, na kobachaya, na gosaria amarieta aino buna nababe more, ase engencho y'Omwana-o-mwanyabanto.
\v 23 Goka ase rituko riria, na gochenga, ekiagera ekeene eng'eria yaino nenene igoro; naki chisokoro chiabo nabo chiakorerete ababani engencho eyio eyio.
\v 24 "Korende obobe nobwaino inwe abanda, ekiagera mwanyorire omogoko oino.
\v 25 "Obobe nobwaino inwe abamoigotete bono, ekiagera namoche koba nenchara. "Obobe nobwaino inwe abamogoseka bono, ekiagera namoche goichana na korera.
\v 26 "Obobe nobwaino inwe, ekero abanto bakobatogia, ekiagera chisokoro chiabo nabo chiakorerete ababani b'oborimo engencho eyio eyio.
\s1 Obwanchani ase ababisa
\r (Mat 5:38-48)
\p
\v 27 "Korende nabatebirie inwe abamokoigwa: Ancha ababisa baino, bakorere amaya abwo babagechete,
\v 28 basesenie abwo bakobaragereria, basabere abwo bakobakorera bobe.
\v 29 Oyo okogoaka orosea oromo, moonchorere noronde, na ere oyogokoura eanga ya isiko, tomorina neya ime.
\v 30 Moe kera oyokogosaba; na oyogokoura ebinto biao tomoboria naende.
\v 31 Naende buna morigetie abanto babakorere inwe, nainwe mobakorere bo.
\v 32 "Komoranche ababanchete inwe, imbuya ki moranyore? Ekiagera nonya nabanyene ebibe nigo banchete abwo babanchete.
\v 33 Komorabakorere amaya abwo abakobakorera inwe amaya, imbuya ki moranyore? Ekiagera nonya nabanyene ebibe nabo bagokora.
\v 34 Naende komorarue singo ase abanto mosemeretie konyora egento korwa asebare naende, imbuya ki moranyore? Ekiagera nonya nabanyene ebibe nigo bakorua singo ase abanyene ebibe, erinde banyore koreng'ana.
\v 35 Korende mwanche ababisa baino, bakorere amaya, na korua singo, motari korengereria konyora egento gi'okoiranerigwa, eng'eria yaino nebe enene, na inwe namobe abana b'Oyore Igoro Mono, ekiagera ere nomuya ase abanto batari nokoiraneria ng'a mbuya mono, nonya nase abang'iti.
\v 36 Mobe namabera, buna Iso oino are namabera.
\s1 Igoro y’okogambia abande
\r (Mat 7:1-5)
\p
\v 37 "Timogambia, nainwe timokogambigwa; timonachera, nainwe timokonacherwa; abera, nainwe namwaberwe;
\v 38 karue, nainwe namoegwe. Ekerengo ekiya keigateire, keinyageire, geichire, nakio abanto barabae inwe ase amaboko aino, ekiagera ekerengo keria mokorengera, nakio morache korengerwa nainwe."
\v 39 Akabatebia omoreng'anio, "Inee! Omouko nonyare koraa omouko onde? Tibakogwa bonsi babere ase engoro?
\v 40 Omworokigwa tari omonene kobua omworokia oye, korende kera oyomo gakoorire kworokererigwa nabe buna omworokia oye.
\v 41 Inaki okorigereria ekeogoto kere ase eriso ri'oyomino, na omoribo ore ase eriso riao ime toyorochi?
\v 42 Gose naki oratebie oyomino: Oyominto, ntige nkorusie ekeogoto kere ase eriso riao ime, na aye omonyene torochi omoribo ore ase eriso riao? Aye omong'ainereria, rusia ritang'ani omoribo ore ase eriso riao, nario orarore buya omanye korusia ekeogoto kere ase eriso ri'oyomino.
\v 43 "Naki tori omote omuya okwama amatunda amabe, gose omote omobe okwama amatunda amaya.
\v 44 Kera omote nigo okomanyekana ase amatunda aye. Naki ase emetobo abanto tibari gotwa amako, gose ase emenyenya tibari gotwa amasabibu.
\v 45 Omonto omuya ase emonga engiya y'enkoro yaye nigo akorua ayare amaya; na omonto omobe ase emonga yaye embe nigo akorua ayare amabe, ekiagera ebiichire ase enkoro, nabio omonwa ogokwana.
\s1 Amaroso abere
\r (Mat 7:24-27)
\p
\v 46 "Nase ki mokondoka Omonene, Omonene, na inwe timori gokora aya ngoteba?
\v 47 Kera omonto ogocha asende, na koigwa amang'ana aane, na koyakora, nimborokie buna are:
\v 48 Nigo agwekaine nomonto oagachete enyomba, agakunya gochia inse mono, akabeka oboroso bwaye igoro ase egetare. Ekero etoigo yachia gocha, eooro egaaka enyomba eria ne chinguru, tiyanyara koyenyegeria, ekiagera oboroso bwaye bwaagachetwe igoro ase egetare.
\v 49 Nere oyokoigwa otari gokora iga, nigo agwekaine nomonto oagachete enyomba igoro ase amaroba, etabegetwe oboroso. Nabo eooro ekayeaka ne chinguru, ekagwa bwango, na okogwa kw'enyomba eria gokaba okonene."
\c 7
\cp 7
\s1 Omosomba bw’omotang’ani bw’abarwani rigana okogwenigwa
\r (Mat 8:5-13)
\p
\v 1 Agachia gokoora amang'ana aye onsi ekero abanto bamoigwete, agasoa Kapernaumu.
\v 2 Omosomba oyomo bw'omotang'ani bw’abarwani rigana konya onyarekire ang'e nogokwa; ere nomonto anchete mono.
\v 3 Agachia koigwa amang'ana igoro ya Yeso, agatoma asare abagaaka b'Abayahudi komoboria ache agwenie omosomba oye.
\v 4 Na barabwo bagachia goika ase Yeso, bakamosorora, bakabora, "Nagwenerete omokorere ring'ana eri,
\v 5 ekiagera nanchete egesaku giaito, naende natoagacherete esinagogi yaito."
\v 6 Yeso akagenda amo nabarabwo. Goika agachia koba tari are ase enyomba yaye, oria omotang'ani bw'abarwani agatoma abasani asare, okomotebia, "Omonene, tibwerosia, ekiagera inche tinyisaini aye orasoe inse y'ekerama kiane.
\v 7 Ase ayio nigo neroche ng'a tinyisaini gocha asore; korende kwana ring'ana rioka, na omosomba one nagwene.
\v 8 Naki inche nomonto mbekire inse ase okobua, naende ninde nabarwani inse yane. Kondatebie oyo: Genda, ogenda, na oyonde: Inchuo, ocha; na omosomba one: Kora iga, okora."
\v 9 Yeso agachia koigwa aya, agakumia asare, akeonchorera omoganda orenge komotunyana, akabora, "Nabatebirie: Nonya nase Abaisraeli tindanyora okwegena okore buna oko."
\v 10 Nabo baria batometwe bagachia koirana nyomba mwaye, bakanyora omosomba oria otimokire.
\s1 Okobokigwa kw’omwana omomura bw’omoboraka ase Naini
\p
\v 11 Nyuma ase aya akagenda omochie okorokwa Naini; aborokigwa baye bakagenda amo nere, na abanto abange.
\v 12 Nabo, agachia goika ang'e ase egeita ki'omochie, rora, agwo nkiarengeo egetondo kebogoirie gocha isiko, omwana omomoima ase ng'ina, na ng'ina nomoboraka orenge, na abanto abange b'omochie mbarengea amo nere.
\v 13 Na ekero Omonene achia komorora kamororera amabera, akamotebia, "Torera!"
\v 14 Akagenda ang'e, agakuna ekige; ababogoria ekige bagatenena. Erio agakwana, "Omomura, nagotebirie, imoka!"
\v 15 Omonto oria egetondo akaboka, agaikaransa, agachaka gokwana. Yeso akamomoa ng'ina.
\v 16 Omoondoko okabwata bonsi, bagatogia, Nyasae, bakabora, "Omobani omonene oorokire ase egati yaito!" na "Nyasae ocheire abanto baye!"
\v 17 Chinkuma chiaye chigasarera ase ense yonsi ya Boyahudi, na ense yonsi yaetanaine.
\s1 Yohana Omobatisi
\r (Mat 11:2-19)
\p
\v 18 Aborokigwa ba Yohana bakamotebia aya onsi.
\v 19 Yohana akarangeria babere ase aborokigwa baye, akabatoma ase Omonene komoboria, "Aye naye oria ogocha, gose toganye omoao?"
\v 20 Ekero abanto abwo baikire asare, bakamotebia, "Yohana Omobatisi ototomire asore, okobora: Aye naye oria ogocha, gose toganye omoao?"
\v 21 Ase engaki eria akagwenia abanto abange abarenge namarwaire, na emechando, na babwatire nebirecha ebibe; na abange abarenge emeuko akabaramokia amaiso abo, bakarora.
\v 22 Akabairaneria, akabatebia, "Genda motebie Yohana ayamwarora na ayamwaigwa: Abarenge emeuko nkorora bare, abarenge amagata ngotaara bare, abarenge noborwaire bwa ukoma basibekire, abarenge emetino nkoigwa bare, abare ebitondo nkobokigwa bare, na abataka nkoranderigwa bare amang'ana amaya.
\v 23 Nasesenirie onde bwensi otagochiri nainche."
\v 24 Na abatomwa baria ba Yohana bachia kogenda, agachaka gotebia omoganda igoro ya Yohana, "Inki mwachiete korora aria ase erooro? Egetonto gekonyegerigwa nembeo?
\v 25 Ninki mwachiete korora? Nomonto oboyirie chianga chinterere? Rigereria, abakweboyia chianga chingiya mono, na koria obwansu bw'omogoko, nigo bare ase chinyomba chi'abaruoti.
\v 26 Ninki mwachiete korora? Omobani? Ee, nabatebirie: Oyore omonene kobua omobani,
\v 27 ekiagera oyio nere amang'ana aya arikire igoro yaye, "Rigereria, inche natomire omotomwa one ase obosio bwao, oyo oratang'ane koroisia enchera yao.
\v 28 Nigo nkobatebia: Ase baria baiboire nabakungu, mobani onde taratoka ore omonene kobua Yohana, korende oyore omoke ase oboruoti bwa Nyasae nomonene komobua."
\v 29 (Abanto bonsi na abarusia ebango bagachia koigwa aya, bakaorokia oboronge bwa Nyasae, ekiagera babatisetwe ase ebatiso ya Yohana;
\v 30 korende Abafarisai na abanto b'amachiko bagakana omoroberio o Nyasae asebare abanyene, ekiagera tibabatisetwe na Yohana.)
\v 31 Omonene akabora, "Ninki ndagwekanie abanto b'ekegori eke? Barabwo ninki bagwekaine?
\v 32 Nigo bagwekaine nabana baikaransete ase echiiro, bakorangerania, bakobora, "Twababugeirie ebiroria, na inwe timotengeti; tweumirie, na inwe timorereti.
\v 33 Naki Yohana Omobatisi nigo achete, tare koria omogati, gose tare konywa edivai; na inwe mogoteba: Nabwatire nekerecha.
\v 34 Omwana-o-mwanyabanto ochire, okoria na konywa, na inwe mogoteba: Rora, nomonto omoribobe, ogotinda edivai, omosani bw'ababangi ebango na abanyene ebibe!
\v 35 Korende obong'aini bwa Nyasae bwamanyekanire koba oboronge ase abana baye bonsi.”
\s1 Yeso ogoakwa amaguta amagoro na omoreng’anio bw’abasira babere
\p
\v 36 Omonto oyomo bw'Abafarisai akamogania ache koria endagera amo nere. Agasoa ase enyomba y'Omofarisai oria, agaikaransa ase endagera.
\v 37 Na rora, omokungu oyomo ase omochie oria, oyorenge omonyene ebibe, agachia konyora amang'ana ng'a oikaransire ase enyomba y'Omofarisai oria, akarenta echuba ye rigena rirabu ere namaguta e rimisu rigiya,
\v 38 agatenena korwa nyuma, ang'e namagoro aye, okorera. Agachaka komoiyereria amariga aye ase amagoro aye, na koyatinyia netukia y'omotwe oye, okonyunyunta amagoro aye, na koyaaka amaguta aria.
\v 39 Omofarisai, oria omorangeretie, agachia koyarora akeboria ase omoyo oye ime, ogoteba, "Omonto oyo, onye nomobani orenge, anga namomanya oyo ng'a nere ng'o, gose mokungu ki oyo okomokuna, ng'a nomonyene ebibe."
\v 40 Yeso akamotebia, "Simion, ninde ne ring'ana nkogotebia." Akabora, "Omworokia, kwana."
\v 41 "Omonto oyomo omorua singo orenge nabasira babere; oyomo omoriete esira ye chidinari amagana atano, na oyo o kabere emerongo etano.
\v 42 Barabwo tibarenge na gento bagoakana. Akabaabera bonsi babere. Gaki, ase abwo, ning'o oramwanche kobua?"
\v 43 Simion akairaneria, "Igo ndabore ng'a, noria bwaberetwe ebinge." Yeso akamotebia, "Kwanachire boronge."
\v 44 Akeonchorera omokungu oria, agatebia Simion, "Kwarorire omokungu oyo? Inasoa mwao, tikwang'a amache ay'ogwesibia amagoro, korende oyo osibirie amagoro aane namariga aye, na koyatinyia netukia y'omotwe oye.
\v 45 Tonyunyunteti, korende ere korwa ekero nasoete aa tatigete konyunyunta amagoro aane.
\v 46 Tong'ageti omotwe one amaguta, korende ere ong'akire amagoro aane amaguta agotioka buya.
\v 47 Ase engencho eyio nagotebirie, obwanchani bwaye bworokirie ng'a ebibe biaye ebinge biabeirwe; ere oyokwaberwa ebike nigo anchete ake."
\v 48 Agatebia omokungu oria, "Kwabeirwe ebibe biao."
\v 49 Na baria baikaransete amo nere bagachaka goteba ase emioyo yabo ime, "Nere ng'o oyo oranyare kwabera ebibe?"
\v 50 Agatebia omokungu oria, "Okwegena kwao kwagotooririe; genda nomorembe."
\c 8
\cp 8
\s1 Abakungu abakorerete Yeso
\p
\v 1 Nyuma ase aya, akaba ngoetanana are ase emechie na ebichie, okorandia na kobatebia amang'ana amaya ay'oboruoti bwa Nyasae. Na baria ikomi na babere nigo barenge amo nere,
\v 2 na abakungu bande ababwatire nebirecha ebibe bakagwenigwa nere: Mariamu ore korokwa Magidalena, oria orusetigwe ebirecha bitano na bibere,
\v 3 na Yoana moka Kusa, omorendi bwe Herode, na Susana, na abande abange. Abwo nigo barenge kobakorera ne chinibo chiabo.
\s1 Omoreng’anio bw’omobusuri
\r (Mat 13:1-9; Mar 4:1-9)
\p
\v 4 Ekero omoganda omonene osangererekanete, na abanto ba kera omochie bakamochiera, agakwana ase omoreng'anio:
\v 5 "Omobusuri akamanora kogenda kobusura embusuro yaye: Ekero akobusura, echinde chikagwa enchera ensemo, chigatiringwa namagoro, chinyoni chia igoro chigachiria.
\v 6 Na echinde chikagwa ase egetare, chikamera, chikoma ase okomocha amache.
\v 7 Na echinde chikagwa ase amagwa ime, na amagwa aria agakina amo na chirochio, agachimiga.
\v 8 Na echinde chikagwa ase amaroba amaya, chikamera, chikama rigana." Ekero are kobatebia aya, agaaka eriogi, akabora, "Oyore namato akoigwera, tiga aigwe.”
\s1 Ogotebereria kw’omoreng’anio oria
\r (Mat 13:10-23; Mar 4:10-20)
\p
\v 9 Aborokigwa baye bakamoboria, "Omoreng'anio oyio ninki ogoteba?"
\v 10 Agateba, "Inwe mwaeirwe komanya obobisi bw'oboruoti bwa Nyasae; korende abande nabatebigwe ase emereng'anio, erinde okorora barore, korende tibarora, naende okoigwa baigwe, korende tibamanya.
\v 11 Omoreng'anio noro oyo: Embusuro nering'ana ria Nyasae.
\v 12 Baria b'enchera ensemo, nabwo baikire koriigwa; erio Saitani ochicha, na korusia ring'ana riria ase chinkoro chiabo, erinde tibacha kwegena batooreke.
\v 13 Na baria bare ase egetare nabwo baria bakoigwa ring'ana, baribwata nomogoko, korende barabwo tibari nemeri, begena ase ekero egeke, na ekero ki'ogoteemwa beatanana.
\v 14 Na echio chiagwete ase amagwa, aba nabwo bakoriigwa, na barabwo kobakogenderera bamigwa nokorengereria kw'enibo, na omogoko bw'ense eye, tibakwama ase ogoikerania.
\v 15 Na echinde chire ase amaroba amaya; aba nabwo bare ne chinkoro chingiya naende echi'ekeene, bakoigwa ring'ana, baribwata, bama okwama noboremereria.
\s1 Okworokereria korwa ase etaya
\r (Mat 4:21-25)
\p
\v 16 "Omonto onde tari ogotongia etaya na koyemumeka negento, gose koyebeka nyaro y'oborere; korende nigo akoyebeka igoro ase ekebekerero kiaye, erinde abagosoa barore oborabu.
\v 17 Ekiagera ring'ana tiriri ribisegete, ritache koorokigwa, gose eria bobisi ritache komanyekana maiso marore.
\v 18 Mwerende gaki inwe buna mokoigwa, ekiagera ere oyobwate naegwe, korende oyotabwati, naurwe nonya nkeria arengereretie abwate.”
\s1 Obomwabo bw’ekeene
\r (Mat 12:46-50; Mar 3:31-35)
\p
\v 19 Ng'ina na bamura bamwabo bakamochiera, korende tibanyara komoika ang'e ase engencho y'omoganda.
\v 20 Akairerwa amang'ana agatebigwa, "Nyoko na bamura bamino mbateneine isiko, baganetie kororana naye."
\v 21 Korende akabatebia, "Baba na bamura baminto nabwo aba abakoigwa ring'ana ria Nyasae na korikora.”
\s1 Yeso ogotoereria omwaga
\r (Mat 8:23-27; Mar 4:35-41)
\p
\v 22 Rituko erimo akariina obwato, ere na aborokigwa baye, akabatebia, "Twamboke gochia ng'umbu y'enyancha." Bakamanora.
\v 23 Kobachia kogenda, akarara chitoro; omwaga ogacha, na emerindo ase enyancha, obwato bogachaka goichorwa namache, bakaba ase emechando.
\v 24 Bakamochiera, bakamotura, bakabora, "Omonene, Omonene, ngosira tore." Akaboka, agatogonyera omwaga na emerindo y'amache, na birobio bigakira, gokaba ogotoerera.
\v 25 Akabatebia, "Okwegena kwaino, ng'ai kore?" Bakairoka, bagakumia bagatebania, "Oyo nere ng'o, ogochika nonya nomwaga na enyancha, bikomoigwera?"
\s1 Okogwenigwa kw’Omogeraseni obwatire nebirecha
\r (Mat 8:28-34; Mar 5:1-20)
\p
\v 26 Bagaika engegu y'ense y'Abageraseni, erigereretie Galili.
\v 27 Agachia goika engegu, akaumerana nomonto oyomo bw'omochie oria, obwatire nebirecha; na ase amatuko amange tarenge kweboyia chianga, tarenge komenya nyomba, otatiga ase chimbeera.
\v 28 Agachia korora Yeso, agaaka egeturi, akagwa ase obosio bwaye, agakwana neriogi rinene, okobora, "Inaki inde naye, Yeso, Omwana o Nyasae ore Igoro Mono? Nagosabire, tonchanda."
\v 29 Naki konya ochikire ekerecha keria ki'eubi gesoke korwa ase omonto oria. (Ekiagera ebiro ebinge nigo kiare komobwata; nonya orenge gosibwa nebinyuri ne chingataare na korendwa, nigo arenge kobutora ebisibo biria oirwa nekerecha keria goika ase erooro.)
\v 30 Yeso akamoboria, "Naki okorokwa?" Akairaneria, "Elegioni", ekiagera ebirecha ebinge biamosoete.
\v 31 Bikamosorora tabichika bigende goika ase eora entambe.
\v 32 Ndiarengeo riicho rinene rie chimbeche, chiare korisia ase egetunwa, bikamosorora abie ribaga bichisoe. Akabia ribaga.
\v 33 Ebirecha biria bigasoka korwa ase omonto oria, bigasoa chimbeche. Riicho riria rigatirimboka bwango gochia ase egeturunkano goika chikagwa enyancha ime, chikarimera.
\v 34 Abarisia bagachia korora ayio, bagatama, bakararia amang'ana ase omochie na ebichie.
\v 35 Abanto bagasoka barore amang'ana aorokire; bagachiera Yeso, bakarora omonto oria orusetigwe ebirecha biria oikaransete ase amagoro a Yeso obegete chianga, ore nebirengererio ebironge, bakairoka.
\v 36 Na baria bayaroche bakabatebia buna oria obwatire nebirecha agwenetigwe.
\v 37 Naboigo abanto bonsi b'ense y'Abageraseni bakamoboria arue asebare, ekiagera basoetwe nokoiroka okonene. Erio akariina obwato, akairana.
\v 38 Na omonto oria orusetigwe ebirecha akamosorora abe amo nere, korende Yeso akamokania, akabora,
\v 39 "lrana nka bwoo orarie amang'ana amanene aya Nyasae agokoreire." Akagenda bwoye, akararia ase omochie omogima amang'ana amanene aya Yeso amokoreire.
\s1 Omoiseke o Yairo, na omokungu oyorenge noborwaire bw’okorua amanyinga
\r (Mat 9:18-26; Mar 5:21-43)
\p
\v 40 Yeso agachia koirana, omosangererekano okamogokera, ekiagera abanto bonsi bamoganyete.
\v 41 Omonto oyomo, erieta riaye Yairo, omotang'ani bw'esinagogi, agacha, akagwa ase amagoro a Yeso, akamosorora asoe nyomba mwaye,
\v 42 ekiagera narenge nomoiseke, omwana omomoima, konya okoorire emiaka ikomi na ebere, na ere nigo arenge ang'e nogokwa. Ekero Yeso arenge kogenda abanto bakaba bakomomiga-miga.
\v 43 Naende omokungu oyomo oyorenge noborwaire bw'okorua amanyinga ase engaki y'emiaka ikomi na ebere, osiareire ebinto bionsi ebiarenge nabio ase abarwaria, tanyara kogwenigwa nonde.
\v 44 Ere agatunyana Yeso korwa nyuma, agakuna omokoba bw'eanga yaye; erio kegima amanyinga aye agakama.
\v 45 Yeso akaboria, "Ning'o onkuna?" Ekero abanto bonsi bagakana, Petero na baria barenge amo nere bakamotebia, "Omonene, omoganda nigo ogoetanaine na gokomiga."
\v 46 Yeso agateba, "Omonto onkunire, ekiagera naigure ng'a chinguru chiandure."
\v 47 Omokungu oria ekero achia korora ng'a tabisekaneti, agacha okoiguswa, akamogwera, na ase amasio 'abanto bonsi akamworokia engencho yagera omokuna, naende buna agwenetigwe ara rimo.
\v 48 Akamotebia, "Omoiseke one, okwegena kwao gwakogwenirie; genda nomorembe."
\v 49 Erio kagokwana, omonto agacha korwa ase enyomba y'oria omotang'ani bw'esinagogi, akamotebia, "Enyaroka yao yakure, torosia omworokia naende."
\v 50 Yeso agachia koigwa aya, erio akamoiraneria, "Toiroka; egene rioka, ere nagwenigwe."
\v 51 Agachia goika nyomba, tancha monto onde asoe amo nere otatiga Petero, na Yohana, na Yakobo, na ise na ng'ina b'omwana oria.
\v 52 Na abanto bonsi nigo barenge komoreera, bakweng'ereria, korende Yeso akabora, "Timoreera, ekiagera takweti, korende nigo araire."
\v 53 Bakamosekerera, bamanyete ng'a okure.
\v 54 Ere agasokia bonsi gochia isiko, akamobwata okoboko kwaye, agateba, "Omwana, imoka!"
\v 55 Omoika oye okairana, agatenena erio kegima. Yeso akabachika bamoe endagera arie.
\v 56 Abaibori baye bagakumia, mono, korende akabachika tibatebia monto ayakoreka.
\c 9
\cp 9
\s1 Obotomwa bw’abatomwa ikomi na babere
\r (Mat 10:5-15; Mar 6:7-13)
\p
\v 1 Akarangeria baria ikomi na babere akabaa chinguru na okobua igoro ase ebirecha bionsi na ase okogwenia amarwaire.
\v 2 Akabatoma korandia oboruoti bwa Nyasae na kogwenia abarwaire.
\v 3 Akabatebia, "Timobogoria gento ase orogendo rwaino, nonya nenyimbo, gose esaro, gose omogati, gose chibesa; naende timoba ne chianga ibere.
\v 4 Naende enyomba ende yonsi morasoe, mobeere aroro goika moruo.
\v 5 Naende abatabaroiseti, komogosoka korwa omochie oria, mokong'onte orotu rw'amagoro aino, erinde robe kirori asebare."
\v 6 Bakagenda, bagaetanana ase emechie, bakorandia enchili, na kogwenia abanto chinsemo chionsi.
\s1 Ogoichana kwa Herode
\r (Mat 14:1-2; Mar 6:14-16)
\p
\v 7 Bono Herode omoruoti akaigwa onsi ayakorekire, agaichanigwa mono, ekiagera abande baare goteba ng'a Yohana obokigwe korwa ase abakure,
\v 8 na abande ng'a n'Elija oorokire, na abande ng'a noyomo bw'ababani abakoro obokire.
\v 9 Herode agateba, "Yohana inamonachete omotwe, korende ning'o oyo rende naigure amang'ana are buna aya?" Akarigia komorora.
\s1 Okoragerigwa kw’abanto chilifu isano
\r (Mat 14:13-21; Mar 6:30-44; Yoh 6:1-13)
\p
\v 10 Abatomwa baria ekero bachia koirana bagatebia Yeso amang'ana onsi ayabakorire. Erio akabaira, akagenda amo nabarabwo bobisi gochia ase omochie okorokwa Bethisaida.
\v 11 Emeganda egachia korora, ekamotunyana, na ere akabaroisia, agakwana nabarabwo amang'ana 'oboruoti bwa Nyasae, akagwenia abarenge nokogania gw'okogwenigwa.
\v 12 Rigachaka kogoroba, na baria ikomi na babere bakamochiera, bakamotebia, "Tiga omoganda ogende goika ase ebichie ne chinsemo chietanaine, banyore aase bakorara amo nendagera, ekiagera aiga nigo tore aase egesomo."
\v 13 Akabatebia, "Inwe bae endagera!" Bakabora, "Titobwati kende kobua emegati etano ne chinswe ibere. Gose togende kogorera abanto aba bonsi endagera?"
\v 14 Naki mbarengeo abasacha chilifu isano iga. Agatebia aborokigwa baye, "Baikaransie abanto aba ase ebiombe, na kera ekeombe koreng'ana emerongo etano."
\v 15 Bagakora boigo, bakabaikaransia bonsi.
\v 16 Akabogoria emegati eria etano ne chinswe chiria ibere, akarigereria igoro, akabisesenia, akabisamunyora, akaa aborokigwa babiterekere abanto.
\v 17 Bonsi bakaria, bakaigota. Na ebisamunye biria biatigarete bigasangererigwa, bigaichora ebitonga ikomi na bibere.
\s1 Okoorokia gwa Petero ng’a Yeso nere Kristo
\r (Mat 16:13-19; Mar 8:27-29)
\p
\v 18 Agachia koba ngosaba are ere bweka, aborokigwa baye nigo barenge amo nere, akababoria, "Abanto nigo bakobora ng'a ninche ng'o?"
\v 19 Bakairaneria, "Yohana Omobatisi; abande Elija, na abande ng'a oyomo ase ababani abakoro obokire."
\v 20 Akababoria, "Nainwe nigo mokobora ng'a ninche ng'o?" Petero akairaneria, "Kristo o Nyasae.”
\s1 Yeso okobana ogokwa na okoboka kwaye
\r (Mat 16:20-21; Mar 8:30-31)
\p
\v 21 Akabachika na kobakania tibatebia monto ring'ana eri,
\v 22 ogoteba, "Negwenerete Omwana-o-mwanyabanto anyore ogochandeka ase chinchera chinyinge, na kwangwa nabagaaka, na abakuani abanene, na aborokia b'amariko, naende aitwe, na ase rituko ria gatato naboke."
\s1 Okorangerigwa kw’ogwekeyia omonyene
\r (Mat 16:24-28; Mar 8:34-9:1)
\p
\v 23 Agatebia bonsi, "Oyorigetie gontunyana, tiga ekaane ere omonyene, etweke omosalaba oye kera rituko antunyane.
\v 24 Naki onde bwensi orarigie koegera obogima bwaye oyio nabosirie; na oyorasirie obogima bwaye ase engencho yane, oyio naboegere.
\v 25 Ekiagera inki keragwenere omonto karanyore ense yonsi, ko esirie gose gwesaria ere omonyene?
\v 26 Naki kera omonto orandorere obosooku inche na amang'ana aane, Omwana-o-mwanyabanto kagocha ase obonene bwaye, namororere obosooku ase Ise na ase abamalaika abachenu.
\v 27 Korende nabatebirie ekeene, mbare abanto ase aba bateneine aa, abataigwe amakweri nonya ng'ake, goika barore oboruoti bwa Nyasae."
\s1 Okoonchoka ekieni kwa Yeso
\r (Mat 17:1-8; Mar 9:2-8)
\p
\v 28 Agachia koba amatuko ang'e atano na atato nyuma ase amang'ana aya, akaira Petero, na Yohana, na Yakobo, agatiira gochia egetunwa igoro gosaba.
\v 29 Ekaba kagosaba, ekieni ki'obosio bwaye gekaonchoka, ne chianga chiaye chikaba chindabu, chikameka-meka.
\v 30 Naende rora, abanto babere bagakwana nere, nabwo Musa na Elija.
\v 31 Abwo barorekanete ase obonene, na gokwana amang'ana ay'ogokwa kwaye, aya agwenerete goikerania Yerusalemu.
\v 32 Petero na baria barenge amo nere, konya babwatirwe ne chitoro, korende nigo batagesetie, bakarora obonene bwaye, na abanto baria babere bateneine amo nere.
\v 33 Ekero abanto aba baare korua asare, Petero agatebia Yeso, "Omonene, imbuya intwe koba aiga; tokore ebigutu bitato, ekemo ekiao, na ekemo ekia Musa, na ekemo eki'Elija"; tamanyete aya agokwana.
\v 34 Ekero agokwana amang'ana aya riire rigacha rikababisia, bakairoka kobachia gosoa ase riire.
\v 35 Eriogi rigasoka korwa ase riire riria rigoteba, "Oyo n'Omwana one, Omochorwa one; moigwere ere!"
\v 36 Ekero eriogi riakwanire, Yeso akarorekana ore bweka. Na barabwo bagakira, tibatebia monto ase amatuko aria ring'ana rinde rionsi ri'ayio baroche.
\s1 Okogwenigwa kw’omomura obwatire nekerecha
\r (Mat 17:14-18; Mar 9:14-27)
\p
\v 37 Rituko ria kabere ekero baare gotirimboka korwa ase egetunwa, omoganda omonene okaumerana nere.
\v 38 Naende rora, omonto oyomo ase omoganda oria agaaka egeturi, okobora, "Omworokia, nagosabire, origererie omomura one, ekiagera ere nomwana one omomoima.
\v 39 Na rora ekerecha nigo gekomobwata, na ere bwango nigo akorera, naende kemogaragaria, erinde asokia amasombogoku, korende tikeri komorua otatiga ase okomosionora mono.
\v 40 Nasaba aborokigwa bao bageserie, korende tibanyara."
\v 41 Yeso akairaneria, "Inwe ekegori getari nokwegena, naende ekebe, nimbe amo nainwe goika ririri, na koremereria nainwe? Renta omwana oo aiga."
\v 42 Agachia koba nkomochiera are ekerecha keria gekamoigusia na komoiyeria. Yeso agakania ekerecha keria, akagwenia omwana oria, akamoirania ase ise.
\v 43 Abanto bonsi bagakumia ase okobua kwa Nyasae.
\s1 Obobani bwa kabere bwa Yeso igoro y’ogokwa kwaye
\r (Mat 17:22-23; Mar 9:30-32)
\p
\q1 Korende ekero bonsi babete nogokumia ase amang'ana onsi akorete, agatebia aborokigwa baye,
\v 44 "Tiga amang'ana aya asoe ase amato aino, ekiagera Omwana-o-mwanyabanto ngochia are kobekwa ase amaboko 'abanto."
\v 45 Korende tibamanya ring'ana riria, rikaba ndiabiseka asebare, erinde tibarimanya. Bakaba nobwoba komoboria engencho ye ring'ana riria.
\s1 Okworokereria igoro y’oboitongo
\r (Mat 18:1-5; Mar 9:33-37)
\p
\v 46 Okoengererania kogatuboka ase egati yabo ng'a ning'o asebare ore omonene kobua abande.
\v 47 Korende ekero Yeso achia komanya ebirengererio bie chinkoro chiabo, akabogoria omwana, akamobeka ang'e asare,
\v 48 akabatebia, "Onde bwensi oramwanche omwana oyo ase erieta riane, onyanchire inche; na oyoranyanche inche, omwanchire ere oyontomete. Ekiagera ere oyore omoke ase egati yaino, oyio nere omonene.”
\s1 Okworokereria igoro
\r (Mar 9:38-40)
\p
\v 49 Yohana akairaneria, "Omworokia, ntwarora omonto ogoseria ebirecha ase erieta riao, tokamokania, ekiagera tabwataini naintwe."
\v 50 Korende Yeso akamotebia, "Timomokania, ekiagera oyo otari mamincha yaino nigo are ensemo yaino.”
\s1 Yeso okomanora kogenda Yerusalemu. Abasamaria abatakoroisia abageni
\p
\v 51 Ekero amatuko aye aika ang'e kogenda igoro, akamanora kogenda Yerusalemu.
\v 52 Agatoma abatomwa komotang'anera, bagende na gosoa ase agachie k'Abasamaria, bamoroiserie aase.
\v 53 Abanto b'omochie oria tibamoroisia, ekiagera arenge kogenda Yerusalemu.
\v 54 Aborokigwa baye Yakobo na Yohana bagachia korora, aya, bakabora, "Omonene, norigetie toborie omorero oike korwa igoro obasirie [buna Elija akorete]?"
\v 55 Akeonchora, akabakania. [Akabora, "Timomanyeti nomoika ore naki more noro.
\v 56 Ekiagera Omwana-o-mwanyabanto tachete gosiria obogima bw'abana ba mwanyabanto, korende kobotooria.”] Bakagenda ase agachie kande.
\s1 Amateemwa ase abwo barigetie koba aborokigwa
\r (Mat 8:19-22)
\p
\v 57 Ekero baare kogenda nchera omonto oyomo akamotebia, "Ningotunyane aande onsi ase okogenda."
\v 58 Yeso akamotebia, "Ebibwe mbire namakuruma, ne chinyoni chia igoro nchire nebiswa, korende Omwana-o-mwanyabanto tari naase akobeka omotwe oye."
\v 59 Agatebia oyonde, "Ntunyana!" Ere akabora, "Omonene, ritang'ani ing'a ribaga ngende gotindeka tata."
\v 60 Akamotebia, "Tiga abakure batindeke abakure babo, korende aye genda orandie oboruoti bwa Nyasae."
\v 61 Naende oyonde nere akabora, "Omonene, ningotunyane, korende ritang'ani ing'a ribaga mbaakere ng'a batigare buya abanto b'enyomba yane."
\v 62 Yeso akamotebia, "Omonto tari orabeke okoboko kwaye ase obokombe bwe chieri, naende arigererie nyuma, oragwenere ase oboruoti bwa' Nyasae."
\c 10
\cp 10
\s1 Obotomwa bw’aborokigwa emerongo etano na ebere
\p
\v 1 Nyuma ase aya Omonene agachora abande emerongo etano na ebere, akabatoma babere babere bamotang'anere kogenda kera omochie na kera aase arengereretie kogenda ere omonyene.
\v 2 Akabatebia, "Rigesa nerinene, korende abakori emeremo nabake; gaki mosabe Omonene bwe rigesa atome abakori emeremo ase rigesa riaye.
\v 3 Bwatia enchera; rigereria, nabatomire inwe buna chimanwa chie ching'ondi gati-gati ye chisese chi'orosana.
\v 4 Timobogoria ekemoya, gose esaro, gose ebikoroto; gose timokwania monto nchera.
\v 5 Na enyomba ende yonsi morasoe, ritang'ani mobore: Omorembe obe ase enyomba eye.
\v 6 Onye omonto bw'omorembe oreo, omorembe oino noikaranse asare; korende onye taibo, nobairanere inwe.
\v 7 Mobeere ase enyomba eyio, morie na konywa ebi bakobaa, ekiagera omokori emeremo nagwenerete aegwe eng'eria yaye. Timoetanana enyomba ase enyomba.
\v 8 Na omochie onde bwonsi morasoe, kobarabaroisie, karie eki barabae.
\v 9 Mogwenie abarwaire abareo, batebie: Oboruoti bwa Nyasae bwabaikeire ang'e.
\v 10 Kero kende gionsi mogosoa omochie, na barabwo batabaroiseti, soka korwa aroro, eta ase chinchera chiaye, motebe:
\v 11 Nonya norotu rw'omochie oino rwabwatereire amagoro aito twarwabusire asemore, korende manya aya, ng'a oboruoti bwa Nyasae bwaikire ang'e.
\v 12 Nabatebirie, nabe aororo ase Sodomu ase rituko riria kobua omochie oria.”
\s1 Okoragererigwa ase emechie etari nokwegena
\r (Mat 11:20-24)
\p
\v 13 "Obobe nobwao, Korasin! Obobe nobwao, Bethisaida! ekiagera onye mbiakoregete ase Turo na Sidoni ebikone bie chinguru ebiakoregete asemore, abanto b'aroro anga mbaonchogete kare na goikaransa babegete chianga chie chigunia na beagete ribu.
\v 14 Korende nebe aororo ase Turo na Sidoni ase rituko riria ri'ekina kobua asemore.
\v 15 Naye Kapernaumu, noimokererigwe igoro? Noche goikigwa goika Eora y'amakweri.
\v 16 "Oyorabaigwere inwe, nanyigwere nainche, na ere oyorabaange inwe, onyangire nainche, na ere oyoranyange inche, omwangire ere oyontomete.”
\s1 Okoirana kwa baria emerongo etano na ebere
\p
\v 17 Baria emerongo etano na ebere bakairana nomogoko, bagateba, "Omonene, nonya nebirecha biatoigwereire ase erieta riao."
\v 18 Akabatebia, "Naroche Saitani okogwa korwa igoro buna okomesa.
\v 19 Rora, nabaeire okobua gotindacha ching'iti chionsi, na ebiuge, ne chinguru chionsi chi'oria omobisa; gose gento kende tikeri kerabaite.
\v 20 Nonya nabo timogoka ase aya, ng'a ebirecha biabaigwereire, korende goka ekiagera amarieta aino arikirwe igoro.”
\s1 Okoiraneria kwa Yeso ng’a mbuya mono
\r (Mat 11:25-27; 13:16-17)
\p
\v 21 Ase ekero keria Yeso agasasoka ase Omoika Omochenu, akabora, "Nakobakire aye Tata, Omonene o igoro na ense, ng'a kwabisire amang'ana aya ase abare nobong'aini ne chisemi, na koyamaanora ase abana abake. Ee, Tata, oko nakwo kwarenge ogwancha kwao okuya.
\v 22 Naeirwe ebinto bionsi na Tata one; monto onde tari omomanyete Omwana gose nere ng'o, otatiga Tata, gose Tata nere ng'o, otatiga Omwana, na onde bwensi Omwana anchire komoorokeria."
\v 23 Akeonchorera aborokigwa baye, akabatebia bobisi, "Nasesenirie amaiso aya arorire aya mwarorire inwe!
\v 24 Naki nabatebirie, ababani abange na abaruoti bakarigia korora aya mwarorire inwe, tibayarora, na koigwa aya mwaigure, tibayaigwa.”
\s1 Buna okonyora obogima bwa kare na kare
\r (Mat 22:34-40; Mar 12:28-31)
\p
\v 25 Na rora, omworokia bw'amachiko agatenena okomoteema, okobora, "Omworokia, inki ndakore nyore obogima bwa kare na kare?"
\v 26 Ere akamoboria, "Ase amachiko inki kerikire? Naki ogosoma?"
\v 27 Akairaneria, "Mwanche Omonene Nyasae oo nenkoro yao yonsi, na omoyo oo bwonsi, ne chinguru chiao chionsi, na obong'aini bwao bwonsi, na omogisangio oo buna bweanchete."
\v 28 Akamotebia, "Kwairaneirie buya. Kora iga, nario orachie kare.”
\s1 Omoreng’anio bw’Omosamaria omuya
\p
\v 29 Omonto oria akarigia gwekora omonyene oboronge, akaboria Yeso, "Omogisangio one nere ng'o?"
\v 30 Yeso akairaneria, "Narenge omonto ore gotirimboka korwa Yerusalemu kogenda Yeriko. Ere akaumera abauri, na barabwo bakamoumokera, bakamorusia chianga, bakamoaka chingoma, bakagenda, bakamotiga oisire gokwa.
\v 31 Ekaba agwo omokuani oyomo akaoroka, ogoeta ase enchera eria, akamorora, agaeta ensemo.
\v 32 Na Omolawi boigo agachia goika aase aria, akamorora; nere agaeta ensemo.
\v 33 Korende Omosamaria oyomo, kagoeta, agacha aase arenge; ere agachia komorora, akamororera amabera.
\v 34 Nabo akamoika ang'e, akamoboa chingoma chiaye, akamoaka amaguta na edivai; akamoriinia ase etigere yaye igoro, akamoira ase enyomba y'abageni, akamorwaria.
\v 35 Goika mambia yaye akarua chisiringi ibere, akaa omonyene enyomba, akamotebia: Morende buya; na kende gionsi orarue kobua, kondairane naende, ningoakane.
\v 36 Naki rende oroche ase abaiga batato, norori orenge omogisangio oye ere oyogwete ase amaboko abauri?"
\v 37 Akabora, "Noria omororerete amabera." Yeso akamotebia, "Genda naye okore boigo.”
\s1 Martha na Mariamu
\p
\v 38 Bagachia koba nkogenda bare, agasoa ase agachie akamo, na omokungu oyomo, erieta riaye Martha, akamoroisia nyomba mwaye.
\v 39 Ere narenge nomosubati omwabo ore korokwa Mariamu. Mariamu nigo aikaransete ase amagoro a Yeso, okoigwa amang'ana aye.
\v 40 Korende Martha nigo arenge gochandeka ase ogokora okonge, akamochiera, akabora, "Omonene, torochi aye buna oyominto antigire ngokora kera egento inche bweka? Motebie ankonye."
\v 41 Omonene akamoiraneria, "Martha, Martha, nigo okwerosia na gweichania ase engencho y'ebinto ebinge,
\v 42 korende egento ekemo gioka keganeirie. Mariamu ochorire ensemo ere engiya, eye ataurwe nonde."
\c 11
\cp 11
\s1 “Ogosaba kw’Omonene”
\r (Mat 6:9-13)
\p
\v 1 Ngosaba arenge aase gete. Gakoorire, oyomo bw'aborokigwa baye akamotebia, "Omonene, tworokie ogosaba buna Yohana orokereretie aborokigwa baye."
\v 2 Akabatebia, "Komogosaba, teba iga: "Tata [oito ore igoro], Erieta riao risikwe, Oboruoti bwao boche,
\v 3 Otoe kera rituko endagera yaito.
\v 4 Otwabere ebibe biaito, ekiagera intwe tokwabera kera oyomo otokorire bobe. Totoira ase ogoteemwa, [Korende ototoorie korwa ase oria omobe."]
\s1 Ogosabu gw’okogenderera, na omoreng’anio bw’omosani ore gosaba omogati botuko gati
\r (Mat 7:7-11)
\p
\v 5 Akabatebia, "Ning'o asemore ore nomosani oramochiere botuko gati amotebie: Mosani, ing'a singo emegati etato,
\v 6 ekiagera omosani one ochire asende korwa orogendo, na inche tindi na gento nkomoa;
\v 7 na oria ore ime namoiranerie, na goteba: Tondosia, egesieri giasiekirwe, na inche amo nabana baane twararire borere, tinkonyara koimoka nkoe?
\v 8 Nabatebirie, nataimoka amoe ekiagera nomosani oye, korende ekiagera oria tari gotiga ogosaba, naimoke na komoa ebio bionsi arigetie.
\v 9 Na inche nkobatebia nde inwe: Saba, namoegwe; rigia, namonyore; tura, namoigorerwe.
\v 10 Ekiagera kera oyogosaba, nigo akoegwa, na ere oyokorigia, nigo akonyora, na ere oyogotura, nigo akoigorerwa.
\v 11 Naki monto onde nare asemore oyore ise, na omwana oye amosabe omogati, Inee, namoe rigena? Gose karamosabe enswe, ase ribaga ri'enswe namoe eng'iti?
\v 12 Gose karamosabe rigena ri'engoko namoe ekeuge?
\v 13 Onye inwe, abamore ababe, momanyete koa abana baino ebiegwa ebiya, Inee, Iso oino ore igoro takomenta mono kobaa bonsi, abakomosaba, Omoika Omochenu?”
\s1 Yeso okoiraneria igoro y’ogosoerwa ng’a nigo are gokora emeremo ase ogokonywa kwa Beelizebuli
\r (Mat 12:22-30; Mar 3:22-27)
\p
\v 14 Bono ngoseria arenge ekerecha rimama. Ekero ekerecha keria giasokire, omonto oria rimama agakwana; abanto bagakumia.
\v 15 Abande babo bagateba, "Nase Beelizebuli, omonene bw'ebirecha, akorusia ebirecha."
\v 16 Abande ase okomoteema bakarigia aborokie egekone buna ekemanyererio korwa igoro.
\v 17 Ere konya omanyire ebirengererio biabo, akabatebia, "Kera oboruoti kobwatananekanire borobwo obonyene nigo bogosareka, na enyomba yaatananekire ero enyene nigo ekogwa.
\v 18 Naboigo Saitani karaatananeke ere omonyene, oboruoti bwaye naki boratenene? Naki inwe iga mogoteba ng'a nigo ngoseria ebirecha ase Beelizebuli.
\v 19 Na inche onye ngoseria ebirecha ase Beelizebuli, Inee, abana baino nase ng'o bakobiseria? Ase engencho eyio, barabwo nababe abagambi baino.
\v 20 Korende kondaserie ebirecha ase ekiara kia Nyasae, nabo oboruoti bwa Nyasae bwabacheire.
\v 21 Omonto bwe chinguru ore nebinto bi'esegi, gakorenda enyomba yaye, enibo yaye nigo ekoba ase omorembe,
\v 22 korende oyore ne chinguru kobua, ere karamochiere na komobua, nigo akomoura ebinto biaye bi'esegi bionsi ebiegenerete, na ebisakorwa biaye obiatanana.
\v 23 Omonto otari amo nainche nigo are mamincha asende, na ere oyotari gosangereria amo nainche nigo agoserebania.
\s1 Obobe bw’ogotaonchoka kegima
\r (Mat 12:43-45)
\p
\v 24 "Ekero ekerecha ki'eubi kiarure ase omonto, nigo kegoeta gati aase atari namache, gekorigia aase kegotimokera; getanyoreti kiabora: Ning'irane ase enyomba yane ase narwete.
\v 25 Gakegocha, kiayenyora yaabusirwe, yaroisigwe.
\v 26 Erio kiagenda, kiarentana ebirecha bitano na bibere binde ebire ebibe gokebua kerokio ekenyene. Birobio bigosoa na komenya aroro; okoba kw'omoerio kw'omonto oyio kwaba okobe kobua okwe ritang'ani."
\v 27 Ekero agokwana aya, omokungu oyomo ase omoganda agaaka eriogi, akamotebia, "Nesesenirie enda yakobogoretie, ne chimbeere kwagongete!"
\v 28 Korende Yeso akabora, "Mbuya kobua, basesenirie abakoigwa ring'ana ria Nyasae na koribwata!”
\s1 Ogokurerwa ase ogotarigia ebikone
\r (Mat 12:38-42; Mar 8:12)
\p
\v 29 Ekero emeganda yamentekanete, agachaka gokwana, "Ekegori eke nekegori ekebe, gekorigia egekone buna ekemanyererio, korende tigekoegwa egekone otatiga eki'omobani Yona.
\v 30 Naki buna Yona abete ekemanyererio ase abanto ba Nineva, naboigo Omwana-o-mwanyabanto arache koba ase ekegori eke.
\v 31 Eting'ana ya Irianyi netenene ase rituko ri'ekina amo nabanto b'ekegori eke; ere nabanachere ekina, ekiagera nigo arwete ase chinsinyo chi'ense anyare koigwa obong'aini bwa Sulemani; na rora, oyobuete Sulemani naiga are.
\v 32 Abanto ba Nineva nabatenene ase rituko ri'ekina amo nabanto b'ekegori eke, na barabwo nabakenachere ekina, ekiagera baonchogete ase okorandia kwa Yona; na rora, oyobuete Yona naiga are.
\s1 Amorokererio korwa ase etaya
\r (Mat 5:15; 6:22-23)
\p
\v 33 "Omonto gatongirie etaya tari koyebeka ase ekenunchi gose ayemumeke negetonga, korende nigo akoyebeka igoro ase ekebekerero, erinde abagosoa barore oborabu.
\v 34 Etaya y'omobere oo neriso riao; ekero eriso riao rire rigiya, omobere oo bwonsi nigo oichire noborabu; korende ekero eriso riao rire riibe, omobere oo bwonsi nigo oichire nomosunte.
\v 35 Gaki renda, oborabu obwo bore ime yao tibocha koba omosunte.
\v 36 Nabo omobere oo bwonsi korabe noborabu, ensemo ende teba omosunte, omobere oo noichore noborabu kegima, buna etaya ase amasase aye egwoka oborabu.”
\s1 Yeso ogokwana obobe igoro y’Abafarisai na abanto b’amachiko
\r (Mat 23:1-36; Mar 12:38-40)
\p
\v 37 Ekero arenge gokwana, Omofarisai oyomo akamorangeria aragere amo nere. Agasoa, agaikaransa koragera.
\v 38 Omofarisai oria agachia korora, agakumia ekiagera ataisabete ritang'ani atararagera.
\v 39 Omonene akamotebia, "Bono inwe Abafarisai iga mogosibia egekombe na esani korwa isiko, korende ime yaino nigo moichire obouri na obobe.
\v 40 Inwe abariri, ere oyokorete egia isiko, tari ere okorete nekia ime nakerokio?
\v 41 Korende karue esadaka y'ebire ime; naende rora, ebinto bionsi nebichenu asemore.
\v 42 "Korende obobe nobwaino Abafarisai, ekiagera mokorua ensemo ya ikomi ye chiarare, na kera egesaku gie chinyeni, mogotiga oboronge na obwanchani bwa Nyasae. Naro aya nabagwenerete moyakore, motari gotiga ayande.
\v 43 Obobe nobwaino, Abafarisai! ekiagera mwanchete goikaransa aase e ritang'ani ase chisinagogi, na gokwanigwa ase chichiiro.
\v 44 Obobe nobwaino! ekiagera mogwekaine chimbeera chitari kororekana, na abanto baeta igoro yaye batamanyeti."
\v 45 Omonto oyomo bw'amachiko akairaneria, akamotebia, "Omworokia, kogoteba aya, nigo ogotochaya naintwe."
\v 46 Agateba, "Nainwe abanto b'amachiko, obobe nobwaino! ekiagera mogotweka abanto chigurube chindito, na inwe abanyene timori gokuna chigurube echio nonya nase ekemo ki'ebiara biaino.
\v 47 Obobe nobwaino! ekiagera mokoagacha chimbeera chi'ababani, abwo chisokoro chiaino chiaitete.
\v 48 Naboigo inwe mwabeire abarori na gwanchera ogokora gwe chisokoro chiaino, ekiagera nabwo babaitete, na inwe mokoagacha chimbeera chiabo.
\v 49 Nase ayio Obong'aini bwa Nyasae nigo bwatebete: Nintome asebare ababani na abatomwa; baite abande babo na kobachanda,
\v 50 erinde amanyinga 'ababani bonsi, ayaitegete korwa omochakano bw'ense naganigwe ase ekegori eke,
\v 51 korwa amanyinga 'Abeli goika amanyinga a Zakaria, oria oiteretwe gati y'egesasimero ne Hekalu. Ee, nabatebirie, narigigwe ase ekegori eke.
\v 52 Obobe nobwaino, inwe abanto b'amachiko! ekiagera mwarusirie ekeigorero gie chisemi; inwe abanyene timwasoa, na baria abaare gosoa mwabatangire."
\v 53 Agachia gosoka korwa aroro, aborokia b'amariko na Abafarisai bagachaka komomiga namaborio amakong'u, na komochegia akwane igoro y'ebinto ebinge;
\v 54 bakomotega, banyore ring'ana korwa ase omonwa oye, erinde banyare komosoera.
\c 12
\cp 12
\s1 Yeso ogokurera aborokigwa baye tibang'ainererigwa
\p
\v 1 Ekero ekio omosangererekano bw'abanto chilifu chinyinge bagachia gosangerereka goika bagatachana. Yeso agachaka gotebia aborokigwa baye ritang'ani, "Mwerende nememera y'Abafarisai, engencho yaye nobong'ainereria.
\v 2 Korende ing'ana rinde tiriri rimumekeirie, ritache koorokigwa, gose eribisekanete ritache komanyekana.
\v 3 Nabo onsi aya mogokwana ase omosunte, naigugwe ase omobaso; naro aya mokomonyererana ase ebinyomba ime nararigwe igoro ase ebirama.
\s1 Oyogwenerete koirokwa
\r (Mat 10:28-33, 19-20)
\p
\v 4 "Nabatebirie inwe abasani baane, timoiroka abwo bagoita omobere, na nyuma ase ayio tibari negento baranyare gokora kobua.
\v 5 Korende nimbakurere oyo morairoke: Moiroke oria ore nokobua, nyuma ase ogoita omonto omoruta ase omorero o kare na kare. Ee, nabatebirie, moiroke oria!
\v 6 Inee! Chinchiro isano tichiri koonigwa ase chibesa ibere? Naende nonya nakamo kabo tikari kwebwa ase obosio bwa Nyasae.
\v 7 Nonya nechitukia chi'emetwe yaino chiabarirwe chionsi. Timoiroka; inwe imobuete rigori rie chinchiro chinyinge.
\v 8 Inche nigo nkobatebia, kera oyomo oranyatore ase mwanyabanto, Omwana-o-mwanyabanto nere namwatore ase abamalaika ba Nyasae;
\v 9 korende oyorankane ase mwanyabanto, nere nakanwe ase abamalaika ba Nyasae.
\v 10 Na kera oyomo orakwane ring'ana riibe igoro ase Omwana-o-mwanyabanto, naaberwe; korende ere oyorarame Omoika Omochenu takwaberwa.
\v 11 Naende kobakobaira ase chisinagogi, na ase abagambi, na ase abare nokobua, timochandeka buna morachie koiraneria gose buna morakwane,
\v 12 ekiagera Omoika Omochenu noborokererie ensa eyio eyio ayamogwenerete gokwana."
\s1 Okogania ebiabande na omoreng’anio bw’omonda omoriri
\p
\v 13 Omonto oyomo ase omoganda akamotebia, "Omworokia, tebia momura ominto anyatanere omwando oito."
\v 14 Akamoboria, "Omonto oyo, ning'o ombekire koba omogambi gose omwatanani igoro asemore?"
\v 15 Akabatebia, "Rigereria, erende korwa ase okogania okobe, ekiagera obogima bw'omonto tibori ase obonge bw'enibo yaye abwate."
\v 16 Akabatebia omoreng'anio, akabora, "Omogondo bw'omonto omonda okama mono.
\v 17 Agachaka korengereria ase omoyo oye ime: Inki ngokora, ekiagera tindi naase nkobeka okwama kwane?
\v 18 Akabora: Ninkore iga: Nintagore ebiage biane, mbiaagache ebinene kobua, na aroro ningache endagera yane yonsi, na ebinto biane.
\v 19 Erio nintebie omoyo one: Aye omoyo, nore nenibo enyinge kwegacheire emonga y'emiaka emenge; timoka, orie, onywe, ogoke.
\v 20 Korende Nyasae akamotebia: Omoriri oyo, obotuko obo omoyo oo oraganigwa, na enibo kwegacheire ang'e, neya ng'o erabe?
\v 21 Naboigo are ere oyokwegachera emonga omonyene, na ere tari omonda ase Nyasae.”
\s1 Ogwechanda na okomosemeria Nyasae
\r (Mat 6:25-34)
\p
\v 22 Agatebia aborokigwa baye, "Ase aya nabatebirie, timochandeka igoro y'obogima bwaino, eki morarie; gose ase emebere yaino, eki morabeke.
\v 23 Ekiagera obogima nobonene kobua endagera, na omobere nomonene kobua chianga.
\v 24 Rigereria ebigonkoru, tibiri gosimeka, tibiri kogesa, tibiri nemonga gose ekiage, korende Nyasae nigo akobirageria. Na inwe imobuete rigori rie chinyoni!
\v 25 Ning'o ore asemore oranyare gwechanda komenta ekerengo gi'okoboko okomo ase obotambe bwaye?
\v 26 Ase ayio, onye timori konyara gokora nonya ne ring'ana erire rike buna eri, nase ki mogwechandera amang'ana ande?
\v 27 Rigereria ebisicha buna bigokina; tibiri gokora emeremo gose gwesisa, korende nabatebirie, nonya n'Sulemani ase obonene bwaye bwonsi tabegete chianga buna ekemo ki'ebi.
\v 28 Onye Nyasae okoboyia obonyansi bw'egetii oboreo rero, na ankio botugutwe ase omorero, Inee, takomenta kobaboyia inwe abamore nokwegena ogoke?
\v 29 Inwe, timorigia eki morarie, gose eki moranywe; gose timoba nomoyo bw'ogwechanda.
\v 30 Naki abanto b'ebisaku bi'ense nigo bakorigia ebinto ebio bionsi, korende Iso oino omanyire ng'a moganetie ebio bionsi,
\v 31 Korende rigia oboruoti bwa Nyasae, na ebinto ebio namomenterwe inwe.
\v 32 "Timoiroka inwe abamore omoganda omoke, ekiagera Iso oino ororire buya kobaa oboruoti.
\v 33 Oonia ebio more nabio, morue ebiegwa; mwekorere ebimoya bitari kogota amo nenibo etari gokea igoro, aase omoibi atagoika, gose ebigwankwa gosaria.
\v 34 Ekiagera aase chinibo chiaino chire nao chinkoro chiaino chikoba.
\s1 Okogania gw’okorenda, na omoreng’anio bw’abasomba abegenwa na abatari abegenwa
\p
\v 35 "Tiga ebinema biaino biboyigwe, ne chitaya chiaino chioke;
\v 36 na inwe mobe buna abanto baganyete omonene obo, gakoirana korwa ase omoyega bw'enyangi, erinde kagocha na gotura, erio kegima bamoigorere.
\v 37 Mbasesenirie abasomba baria ekero omonene obo agocha abanyore barendete. Ekeene nabatebirie: Neboyie, abaikaransie ase endagera, ache abakorere.
\v 38 Naende karache ase oborendi bwa kabere gose oborendi bwa gatato, abanyore barendete, mbasesenirie abasomba baria.
\v 39 Korende manya aya, onye omonyene enyomba namanyete ensa omoibi agocha, anga narendete, taiberwa.
\v 40 Nainwe nabo, mobe ang'e, ekiagera ensa motakagereti, nero Omwana-o-mwanyabanto arache."
\v 41 Petero akamoboria, "Omonene, nintwe ogotebia omoreng'anio oyo, gose nase abanto bonsi?"
\v 42 Omonene akabora, "Ning'o rende ore omosomba omwegenwa, naende ore omong'aini, omonene oye arabeke igoro ase enyomba yaye yonsi, ae abanto endagera ekerengo kiabo ase ekero kegwenerete?
\v 43 Nasesenirie omosomba oria ekero omonene oye arache amonyore ogokora bo.
\v 44 Ekeene nabatebirie, namobeke igoro ase ebi abwate bionsi.
\v 45 Korende omosomba oria karatebe ase omoyo oye ime: Omonene one otebanire gocha, naende achake goaka abasomba bande, abasacha na abakungu, na koria, na konywa, na gotinda,
\v 46 omonene bw'omosomba oria nachiche rituko atakagereti, na ensa atamanyeti, nigo aramonachane abe ebing'ese, namoe ensemo yaye amo nabategeneti.
\v 47 Naende omosomba oria omanyete ogwancha kw'omonene oye, na tebeka ang'e, gose gokora ogwancha kwaye, naakwe ebiranya ebiroro,
\v 48 korende oria otamanyeti, ko ere okorire ayagwenerete ogoakwa, naakwe ebiranya ebiororo. Kera oyoeirwe ebinge, korwa asare ere nabiganigwe ebinge; na ere oyoeirwe ebinge kobua, korwa asare nabiganigwe ebinge kobua.
\s1 Ebimanyererio bi’ebiro
\r (Mat 10:34-36, 16:1-4; Mar 8:11-13)
\p
\v 49 "Nigo nachire gotongia omorero ase ense; onye ngwoka ore, anga ninki ndigetie naende?
\v 50 Ninde nebatiso nkobatiswa, naende ninchandeke mono goika eikeranigwe!
\v 51 Inee! Mokagete ng'a nigo nachire ng'ee ense omorembe? Nabatebirie, taibo, korende nogwatanana.
\v 52 Naki korwa bono ase enyomba nababe abanto batano baatananeke, batato ase babere, naende babere ase batato.
\v 53 Mbaatananeke, ise na omwana omomura, na omwana omomura na ise, ng'ina na omwana omoiseke, na omwana omoiseke na ng'ina; ng'ina biara, na moka momura oye, moka momura oye na ng'ina biara."
\v 54 Naende agatebia emeganda, "Ekero mokorora riire rikoimoka bosongo, erio mwateba bwango: Embura netwe; yaba bo.
\v 55 Naende ekero mokorora embeo ekorwa irianyi mwabora. Nebe eguru-gura; yaba bo.
\v 56 Inwe abang'ainereria! Imomanyete ense na erioba, buna bikororekana, korende naki rende, motamanyeti ekero eke?
\v 57 "Naende naki ase emioyo yaino motari gwatanana ayare boronge?
\v 58 Nabo ekero okogenda nomogosoeri oo ase omogambi, kora omokia kobwatana nere komore inchera, tachicha kogokurura ase omogambi, na omogambi oria akobeke ase amaboko 'omorendi bw'echela, na omorendi oria akorute echela.
\v 59 Nagotebirie, tokorwa agwo nonya ng'ake goika oakane kegima ebesa y'omoerio."
\c 13
\cp 13
\s1 Ogosororwa gw'okoonchoka
\p
\v 1 Ekero ekio mbachete aroro abanto bamotebetie amang'ana igoro y'Abagalili, baria Pilato asang'ananetie amanyinga abo nebing'wanso biabo.
\v 2 Akabairaneria, akabatebia, "Mokagete ng'a Abagalili abwo nigo barenge abanyene ebibe kobua Abagalili bande bonsi, ekiagera banyorete emechando buna eyio?
\v 3 Nabatebirie, taibo; korende motaonchogeti mwensi namosire boigo.
\v 4 Gose baria ikomi na batano na batato bagweretwe norwaki orotambe ase Siloam, rokabaita, mokagete ng'a nigo barenge abasaria kobua abanto bonsi abamenyete Yerusalemu?
\v 5 Nabatebirie, taibo; korende motaonchogeti mwensi, namosire boigo."
\s1 Omoreng’anio bw’omoko omogomba
\p
\v 6 Agakwana omoreng'anio oyo, "Omonto oyomo narenge nomoko osimekire ase omogondo oye bw'emesabibu; akagenda korigia amatunda ase omoko oria, korende tanyora gento.
\v 7 Agatebia omoroiseria bw'omogondo bw'emesabibu: Rora, emiaka eye etato nachire korigia amatunda ase omoko oyo, na tindanyora gento. Yonache! Nase ki ogosaria riroba?
\v 8 Akamoiraneria: Omonene, yotige omwaka oyo naende, goika nyoburugere na koyobekera obwoyo.
\v 9 Noro korame amatunda, mbuya; onye taibo, erio oyonache.”
\s1 Omokungu ogwenetigwe rituko ri’Esabato
\p
\v 10 Akaba okworokereria ase esinagogi eyemo ase rituko ri'Esabato.
\v 11 Naende rora, narengeo omokungu obwatire nekerecha ki'oboreu ase emiaka ikomi na etano na etato, na ere konya okogotaire, tare konyara kwerambora nonya ng'ake.
\v 12 Ekero Yeso achia komorora, akamorangeria, akamotebia, "Aye omokungu, gwasiboirwe korwa ase oboreu bwao."
\v 13 Akabeka amaboko aye igoro asare, na ere akaramboka erio kegima, akamotogia Nyasae.
\v 14 Korende omotang'ani bw'esinagogi eria akabea, ekiagera Yeso agwenia omonto ase rituko ri'Esabato, agatebia abanto, "Nare amatuko atano na rimo agwenerete mwanyabanto bakore emeremo; ase ayio, inchuo ase amatuko ayio mogwenigwe, korende tari ase rituko ri'Esabato."
\v 15 Korende Omonene akamoiraneria, "Inwe abang'ainereria, Inee, kera oyomo oino tari gosibora eng'ombe yaye gose etigere yaye korwa bweri ase rituko ri'Esabato, ogenda nero koyenyoisia?
\v 16 Oyo nenyaroka ya Ibrahimu; ekiagera Saitani omosibire emiaka eye ikomi na etano na etato, temogwenereti asiborwe korwa ase egesibo eke ase rituko ri'Esabato?"
\v 17 Naende ekero are gokwana aya, abanto bonsi abare koamererania nere bagasookigwa. Abanto bonsi bakagoka ase engencho y'amang'ana onsi amanene akorire.
\s1 Omoreng’anio bw’entetere y’omote onga buna omosabisabi na oyo bw’ememera
\r (Mat 13:31-33; Mar 4:40-32)
\p
\v 18 Naende akabora, "Oboruoti bwa Nyasae nigo boreng'anirie naki? Ninki nkoboreng'ania?
\v 19 Mboreng'anie nentetere y'omote onga buna omosabisabi omonto abogoretie, akayesimeka ase omogondo oye; egakina, ekaba omote. Chinyoni chia igoro chikaroisia ebiswa ase chinsagia chiaye."
\v 20 Agakwana eria kabere, "Ninki nkoreng'ania oboruoti bwa Nyasae?
\v 21 Igo boreng'anirie nememera omokungu abogoretie, akayebeka ase ebirengo bitato bi'obosie, goika bionsi bikabota.”
\s1 Egesieri ekegote gochia ase obogima
\r (Mat 7:13-14, 21-23)
\p
\v 22 Ekero arenge kogenda Yerusalemu, agaeta ase emechie na ebichie okworokereria.
\v 23 Omonto oyomo akamoboria, "Omonene, barabwo abaratoorigwe nabake?" Akabatebia,
\v 24 "Teema mono gosoa ase egesieri kere ekegote, ekiagera nabatebirie: Abanto abange nabarigie gosoa, na barabwo tibakonyara.
\v 25 Ekero omonyene enyomba araimoke na gosieka egesieri, inwe namochake gotenena isiko na gotura gesieri, mokobora, Omonene, toigorere, na ere nabairanerie: Timbamanyeti aase mokorwa.
\v 26 Erio namochake goteba: Nigo tware koria na konywa ase obosio bwao, naye nkworokereria kwarenge ase chinchera chiaito.
\v 27 Korende ere natebe: Nabatebirie, timbamanyeti aase mokorwa; karue asende, inwe mwensi abakori amabe.
\v 28 Erio namobe nokorera na okoriania amaino, ekero morarore Ibrahimu, na Isaka, na Yakobo, na ababani bonsi ase oboruoti bwa Nyasae, na inwe abanyene namotugutwe isiko.
\v 29 Naende mbache abanto korwa moocha na bosongo, na korwa sugusu na irianyi, na barabwo mbaikaranse ase oboruoti bwa Nyasae.
\v 30 Na rora, mbare ab'omoerio barache koba abe ritang'ani, naende mbare abe ritang'ani barache koba ab'omoerio.”
\s1 Obobisa bwa Herode
\p
\v 31 Ekero keria abande b'Abafarisai bakamochiera, bakamotebia, "Imoka korwa aa, ogende, ekiagera Herode narigetie kogoita."
\v 32 Akabatebia, "Genda motebie ekebwe ekio: Rora ngoseria nde ebirecha, ngokora nde emeremo y'okogwenia abanto rero na ankio, ne rituko ria gatato ninkoore emeremo yane.
\v 33 Korende ningwenerete kobwatia enchera yane rero, na ankio, na ankio ende, naki temogwenereti omobani asirere isiko ya Yerusalemu.
\s1 Ogoichanerwa kwa Yerusalemu
\r (Mat 23:37-39)
\p
\v 34 "Aye Yerusalemu, Yerusalemu, ogoita ababani na kobaaka amagena abatomirwe asore! Ng'ara karenga narigirie gosangereria abana bao buna engoko egosangereria ebichuchu biaye aase chimbaba chiaye ime, korende timwancha!
\v 35 Rora, enyomba yaino mwatigeirwe ere ritombe; na inche nabatebirie ng'a timokondora nonya ng'ake, goika ekero keria morache goteba: Nasesenirie oyogocha ase erieta ri 'Omonene."
\c 14
\cp 14
\s1 Oborwaire bw’okobimbia omobere bokogwenigwa ase rituko ri’Esabato
\p
\v 1 Rituko erimo ri'Esabato, ekero asoete ase enyomba y'omonto oyomo, omonene bw'Abafarisai, arie endagera, nigo barenge bamorigereretie.
\v 2 Na rora, ase obosio bwaye narengeo omonto oyomo orenge noborwaire bw'okobimbia omobere.
\v 3 Yeso agatebia abanto b'amachiko na Abafarisai, akababoria, "Inee! Mboronge kogwenia ase rituko ri'Esabato, gose taibo?"
\v 4 Bagakira. Akamobwata, akamogwenia, akamoa ribaga agende.
\v 5 Akababoria, "Ning'o asemore ore netigere gose eng'ombe yagure ase engoro, otari koyerusia erio kegima ase rituko ri'Esabato?"
\v 6 Barabwo tibanyara komoiraneria ase amang'ana aria.
\s1 Oboitongo na okoroisia abageni
\p
\v 7 Agatebia baria barangeretigwe omoreng'anio, gachia korora buna bachorire ebirogo bie ritang'ani, akabatebia,
\v 8 "Gokorangerigwa nomonto ase omoyega bw'enyangi, toikaransa ase ekerogo kie ritang'ani; onye omonto bw'amasikani kobua aye orangeretigwe nere,
\v 9 oria obarangeretie inwe babere nache kogotebia aye: Motigerere oyo ekerogo eke; erio nochake koba nobosooku gokoiranigwa goikaransa nyuma.
\v 10 Korende gokorangerigwa, genda oikaranse nyuma, erinde kagocha oyokorangeretie, agotebie: Mosani, tigera gocha aa aase e ritang'ani. Erio nobe nogosikwa ase amasio abo bonsi abaikaransete amo naye.
\v 11 Ekiagera kera oyokweimokereria igoro nairanigwe inse, na ere oyokweirania inse naimokererigwe igoro."
\v 12 Agatebia oria omorangeretie, "Kogokora endagera ya mambia gose eya mogoroba, torangeria abasani bao, gose abamino, gose eamate yao, gose abagisangio bao abanda; babaise gokorangeria banyare gokoakana.
\v 13 Korende kogokora omoyega, barangerie abataka, na ebirema, na amagata, na emeuko;
\v 14 aye nosesenigwe, ekiagera tibari na gento bagokoakana. Naki aye noche goakanwa ase okobokigwa kw'abanyene oboronge."
\s1 Omoreng’anio bw’omoyega omonene
\p
\v 15 Ekero oyomo ase abwo baikaransete ase endagera amo nere achia koyaigwa akamotebia, "Nasesenirie oyoranyare koria omogati ase oboruoti bwa Nyasae!"
\v 16 Yeso akamotebia, "Omonto oyomo okorete omoyega omonene; akarangeria abanto abange.
\v 17 Ekero ki'omoyega agatoma omosomba oye kogenda gotebia baria konya barangerigwe: Inchuo, ekiagera ebinto bionsi biabeire ang'e.
\v 18 Bagachaka bonsi korigia chintamero. Oyo bwe ritang'ani akamotebia: Nagorire omogondo, nindigetie kogenda koyorora; nagosabire, onyabere.
\v 19 Oyonde akabora: Nagorire chintang'ana amachoki atano, nkogenda nde gochiteema; nagosabire, onyabere.
\v 20 Oyonde akabora: Nanyuomire omokungu, na ase engencho eye tinkonyara gocha.
\v 21 Omosomba oria agacha, akorokia omonene oye amang'ana aya. Erio oria omonyene enyomba akabea, agatebia omosomba oye: Soka bwango, ogende ase chinchera na ebinchera bi'emechie, orente abataka, na ebirema, na emeuko, na amagata.
\v 22 Na omosomba oria akabora: Omonene, ayio gwachika aikire gokoreka, ko nonya mbono ribaga ndireo.
\v 23 Omonene oria agatebia omosomba oye: Genda ase chinchera ne chimbebe, obabetererie basoe, erinde enyomba yane enyare goichora.
\v 24 Ekiagera nagotebirie ng'a ase abanto baria barangeretigwe onde tari nonya noyomo oranyare koigwa omoyega one."
\s1 Rigori ri’okoba omworokigwa
\p
\v 25 Emeganda emenge nigo yarenge amo na Yeso; ere akeonchora, akabatebia,
\v 26 "Omonto kagocha asende, nere atagecheti ise na ng'ina, na mokaye, na abana baye, na abamura bamwabo, na abasubati bamwabo, ee, nonya nobogima bwaye, takonyara koba omworokigwa one.
\v 27 Naende monto onde bwensi otabogoreti omosalaba oye na gontunyana, takonyara koba omworokigwa one.
\v 28 Naki ning'o asemore, onye origetie koagacha oboagacho, otaikaranse ritang'ani kobara rigori ri'oboagacho obo, gose nabwate ebinto biisaine kobokoora?
\v 29 Aise gosinywa gokoora oboagacho boria kabekire oboroso, abanto bonsi bachake komosekerera,
\v 30 bagokwana: Omonto oyo nigo achagete oboagacho, korende tabokoora.
\v 31 Gose moruoti ki, gakogenda korwana nomoruoti onde, otaikaranse ritang'ani na korengereria onye ere amo nabanto chilifu ikomi nanyare koumerana nere oyokomochera nabanto chilifu emerongo ebere?
\v 32 Onye taibo, nigo agotoma abanto korigia enchera y'omorembe, omonto oria gakare aare.
\v 33 Nabo kera oyomo oino otatigeti ebinto bionsi are nabio, takonyara koba omworokigwa one.
\v 34 "Omonyo nomuya, korende omonyo korasirie obwansu bwaye, ninki orabekwe bwanse?
\v 35 Togwenereti riroba gose etui; abanto nigo bakoyotuguta isiko. Oyore namato akoigwera, tiga aigwe."
\c 15
\cp 15
\s1 Eng’ondi ensiru
\r (Mat 18:12-14)
\p
\v 1 Nabo abarusia ebango na abanyene ebibe bonsi nigo baare komoika Yeso ang'e komotegerera.
\v 2 Abafarisai na aborokia b'amariko bakemurungania, bakabora, "Oyo nigo akoroisia abanyene ebibe, na koria amo nabarabwo."
\v 3 Erio akabatebia omoreng'anio oyo:
\v 4 "Monto ki oino oyore ne ching'ondi rigana erimo, na eyemo esire, tagotiga chiria emerongo kianda na kianda ase erooro, na gochia korigia eria yasirire, goika ayenyore?
\v 5 Nabo kayenyorire ayebeka amareko aye nomogoko.
\v 6 Na ekero akoirana inka, narangerie abasani baye na abagisangio baye, abatebie: Goka amo nainche, ekiagera nanyorire eng'ondi yane eria yasirete.
\v 7 Naboigo nabatebirie, nobe omogoko igoro ase omonyene ebibe oyomo oonchokire, kobua ase abanyene oboronge emerongo kianda na kianda, abatarigeti okoonchoka.
\s1 Ebesa ensiru
\p
\v 8 "Gose mokungu ki ore ne chisiringi ikomi, na eyemo esire, tagotongia etaya na kwabusa enyomba, arigie nomokia goika ayenyore?
\v 9 Kayenyorire, narangerie abasani baye na abagisangio baye, abatebie: Goka amo nainche, ekiagera nanyorire esiringi eria nasiria.
\v 10 Naboigo, nabatebirie, nore omogoko ase abamalaika ba Nyasae ase omonyene ebibe oyomo oonchokire."
\s1 Omwana omomura omoria bobe
\p
\v 11 Naende agateba, "Omonto oyomo narenge nabamura babere.
\v 12 Oria omoke agatebia ise: Tata, ing'a ensemo y'enibo entungetie. Ise akabaatanera ebinto biaye.
\v 13 Nyuma y'amatuko atai mange oria omoke agasangereria ebinto biaye bionsi, akaimoka akagenda orogendo gochia ense y'aare; agasiarera agwo enibo yaye ase ogokora kw'obokayayu.
\v 14 Gakoorire bionsi, enchara enene egasoa ase ense eria, ere akaremerwa.
\v 15 Akagenda akabwatana nomonto oyomo bw'abanyene ense eria; ere akamoira ebitii biaye korageria chimbeche.
\v 16 Akaba nkogania are koigotia enda yaye ase amasabo aria chimbeche chiarenge koria; monto onde tarenge komoa gento.
\v 17 Goika agachia kweirana kweboria ere omonyene, akabora: Abasomba b'eng'eria ba tata mbarenga bakare koria endagera na gotigaria, na inche aiga ngokwa nenchara!
\v 18 Ninyimoke, ngende ase tata, imotebie: Tata, namochire ase oyore igoro na ase obosio bwao,
\v 19 tingwenereti naende ndokwe omwana oo, tiga imbe buna oyomo bw'abasomba bao b'eng'eria.
\v 20 Akaimoka, akagenda ase ise. Agachia koba okare are, ise akamorora, akamororera amabera, akaminyoka, akamoboania rigoti, akamonyunyunta mono.
\v 21 Omwana oria akamotebia: Tata, namochire ase oyore igoro na ase obosio bwao, tingwenereti naende ndokwe omwana oo.
\v 22 Korende ise agatebia abasomba baye: Renta bwango eganchwa ere engiya, momobekere; mobekere nebonyi ase ekiara kiaye, na ebikoroto ase amagoro aye.
\v 23 Nyerente emori eria ere enoru, moyenyenye, torie na kogoka,
\v 24 ekiagera oyo omwana one konya okure, naende moyo are; konya osirire, korende bono ororekanire. Bagachaka gochenga.
\v 25 "Nabo oria omomura oye omonene nigo arenge mogondo; agachia goika ang'e nenyomba, akaigwa egeturi ki'ogotera na ogotenga.
\v 26 Akarangeria oyomo bw'abasomba, akamoboria amang'ana ayio, engencho yaye inki.
\v 27 Ere akamoiraneria: Momura omino ochire, na iso omonyenyeire emori enoru, ekiagera amonyora ore omogima.
\v 28 Korende akabea, tarigia gosoa. Erio ise agasoka, akamosorora,
\v 29 korende ere akamoiraneria: Rora, inche nagokoreire emiaka eye emenge, tinsareti ogochika kwao kero kende gionsi; korende tikwana kong'a emanwa y'embori, erinde ingoke amo nabasani baane.
\v 30 Korende ochia gocha omwana oo oyo, orire ebinto biao nabakungu abatayayi, kwamonyenyeire emori enoru.
\v 31 Ise akamotebia: Omwana one, aye amatuko onsi nigo ore amo nainche, na ebinto bionsi inde nabirobio nebiao.
\v 32 Mboronge gokora omogoko na gochenga, ekiagera oyo momura omino konya okure, na bono moyo are; konya osirire, na bono ororekanire."
\c 16
\cp 16
\s1 Omorendi otarenge omwegenwa
\p
\v 1 Naende agatebia aborokigwa baye, "Narenge omonto omonda, orenge nomorendi. Oyio agasoerwa asare ng'a osiareire enibo yaye.
\v 2 Akamorangeria, akamotebia: Ninki eke naigure asore? Orokia amang'ana ay'oborendi bwao, ekiagera tokonyara kogenderera koba omorendi.
\v 3 Omorendi oria akabora ase omoyo oye: Ninki ndakore, ekiagera omonene one ondusirie ase oborendi bwane? Tindi ne chinguru chi'okorema; ogosaba nobosooku asende.
\v 4 Namanyire eke ndakore, erinde abanto bandoisie ase chinyomba chiabo, ekero nkorusigwa ase oborendi.
\v 5 Erio akarangeria abasira b'omonene oye, oyomo ase oyomo, akaboria oyo bwe ritang'ani: Ninki oriete ki'omonene one?
\v 6 Akairaneria: Ebirengo rigana erimo bi'amaguta. Akamotebia: Bogoria ekaratasi yao, ikaransa bwango, orike emerongo etano.
\v 7 Naende akaboria oyonde: Naye ninki oriete? Akairaneria: Ebirengo rigana erimo bi'engano. Akamotebia: Bogoria ekaratasi yao, orike emerongo etano na etato.
\v 8 Omonene oria agatogia omorendi otarenge omoronge, ekiagera akorete ase obong'aini. Naki abana b'ense eye nabang'aini kobua abana b'omobaso, ase ekegori kiabo abanyene.
\s1 Enchera engiya y’ogokorera enibo emeremo
\p
\v 9 "Nkobatebia nde inwe: Ekorere abasani nenibo y'ense eye etari boronge, erinde ekero egochia gokea, babaroisie inwe ase obomenyo bwa kare na kare.
\v 10 "Oyore omwegenwa ase ekere egeke, nabo are omwegenwa ase ekere ekenene; na oyotari omoronge ase ekere egeke, naboigo tari omoronge ase ekere ekenene.
\v 11 Onye timobeti abegenwa ase enibo y'ense eye etari boronge, ning'o oranyare kobegena koba nenibo y'ekeene?
\v 12 Onye timobeti abegenwa ase ekio ki'omonto onde, ning'o oranyare kobaa ekio ekere kiaino abanyene?
\v 13 Mosomba onde tari oranyare gokorera abanene babere, ekiagera nageche oyomo, na anche oyonde, gose nabwatane noyomo, na achaye oyonde. Timokonyara gokorera Nyasae na enibo.
\s1 Ogotogonyerwa kw’Abafarisai
\p
\v 14 Abafarisai abarenge abanchi enibo bakaigwa amang'ana aya onsi, bakamosekereria.
\v 15 Akabatebia, "Inwe nabanto mogwetogia ng'a nigo more abanyene oboronge ase obosio bwa mwanyabanto, korende Nyasae omanyire chinkoro chiaino, ekiagera ekeimokererete igoro ase mwanyabanto, Nyasae nigo akegechete.
\v 16 "Amachiko narengeo, na ababani boigo, goika ekero kia Yohana. Korwa ekero keria amang'ana amaya ay'oboruoti bwa Nyasae nkorandigwa are, na kera omonto nigo akobosoa ne chinguru.
\v 17 Korende naango kobua igoro na ense goeta, kobua enuguta eyemo y'amachiko korua aroro.
\v 18 "Kera oyogotiga mokaye na konyuoma oyonde otomanire, nere oyokonyuoma oyotigirwe nomosacha oye, noyio otomanire.
\s1 Omonto omonda na omosabi Lazaro
\p
\v 19 "Narenge omonto gete omonda, orenge kweboyia chianga chimonyinga na echi'egatani engiya, na kwegokia kera rituko ase okoria.
\v 20 Na ase egesieri kiaye narengeo omonto oyomo omotaka, erieta riaye Lazaro, orenge namaote amange.
\v 21 Ere nigo arenge kogania kweigotia namatori are kogwa korwa ase emesa y'omonda oria, ne chisese nachirochio chicha chiamomena amaote aye.
\v 22 Omotaka oria agakwa, akabogorigwa nabamalaika, akabekwa ase egekuba kia Ibrahimu. Na oria omonda agakwa boigo, agatindekwa,
\v 23 na ekero aare agwo aase abakure akaimokia amaiso aye, akarora Ibrahimu okare aare, na Lazaro ore ase egekuba kiaye.
\v 24 Akarera, akabora: Tata Ibrahimu, indorera amabera, toma Lazaro atobeke ekiara kiaye mesia ase amache, akendie oromeme rwane, ekiagera nachandekire ase omorero oyo.
\v 25 Ibrahimu akabora: Omwana one, inyora buna kwanyorete amaya ao ase obogima bwao, na Lazaro boigo akanyora amabe, korende ere bono aiga oremigwe, na aye ngochandeka ore.
\v 26 Na kobua aya onsi, egati yaito na inwe eoromomo nereo yabekirwe, erinde abanto abarigetie korua aiga bamboke gocha asore tibanyara, gose baria bare agwo tibanyara kwamboka gocha asetore.
\v 27 Akabora: Nagosabire tata, omotome ase enyomba ya tata,
\v 28 ekiagera ninkare nabamura baminto batano; tiga agende abakurere, erinde barabwo tibacha aa ase emechando.
\v 29 Ibrahimu akabora: Mbare na Musa na ababani; tiga baigwere barabwo.
\v 30 Akabora: Yaya, tata Ibrahimu, korende oyomo korwa ase abakure aise kobachiera, inabaonchoke.
\v 31 Akamotebia: Bataigwereti Musa na ababani, naisa koboka omonto korwa ase abakure, tibakoebererigwa banche."
\c 17
\cp 17
\s1 Chinkwana chinde chia Yeso
\r (Mat 18:6-7, 21-22; Mar 9:42)
\p
\v 1 Yeso agatebia aborokigwa baye, "Amang'ana 'okogocha takomocha kooroka, korende obobe nobwaye omonto oria okoyarenta!
\v 2 Anga mbuya kobua ase omonto oria asungerwe orogena rogosia ase rigoti riaye, arutwe enyancha ime, kobua aragere oyomo bw'aba abake akore ebibe.
\v 3 Erende; oyomino karakore ebibe, mokanie; karaonchoke, mwabere.
\v 4 Naende karakore ebibe asore ara gatano na kabere ase rituko erimo, karakoiranere ara gatano na kabere na goteba: Naonchokire, mwabere."
\v 5 Abatomwa bakamotebia, "Omonene, tomentere okwegena gwaito."
\v 6 Omonene akabora, "Onye mwarenge nokwegena koreng'aine buna entetere y'omote onga buna omosabisabi, anga mwatebia omokenene oyo: Simoka, bwesimeke nyancha, noro anga nobaigwera.
\v 7 "Korende ning'o asemore oyore nomosomba okorema, gose okorisia ching'ondi, oramotebie ekero akorwa mogondo agosoa nyomba: Inchuo bwango oikaranse, orie endagera?
\v 8 Inee! Takomotebia: Ebeke ang'e, ondoiserie endagera goika indie inywe, na nyuma yaye, naye orie na konywa?
\v 9 Gose nkomotebia are omosomba oria ng'a mbuya mono, ekiagera akora eki achikwa?
\v 10 Naboigo nainwe, komorakore onsi aya mwachikirwe, teba: Intwe nabasomba bataisaneti; twakorire aya atogwenerete gokora."
\s1 Yeso okogwenia abanto ikomi abarenge noborwaire bwa ukoma
\p
\v 11 Ase enchera ekogenda Yerusalemu Yeso ngoeta arenge egati ya Samaria na Galili.
\v 12 Ekero are gosoa omochie oyomo, akaumerana nabanto ikomi abarenge noborwaire bwa ukoma, bateneine are;
\v 13 na barabwo bagaaka eriogi bakabora, "Yeso, Omonene, tororere amabera!"
\v 14 Agachia kobarora, akabatebia, "Genda mweorokie ase abakuani." Kobakogenda bagasibeka.
\v 15 Oyomo obo agachia korora ng'a osibekire, akairana okomobaka Nyasae ase eriogi rinene,
\v 16 akagwa ase amagoro a Yeso, okomoiraneria ng'a mbuya mono, na ere n'Omosamaria orenge.
\v 17 Yeso akabora, "Tari bonsi ikomi basibeka? Baria kianda, ng'ai bare?
\v 18 Onde tanyorekanete oiranete komotogia Nyasae, otatiga omogeni oyo?"
\v 19 Akamotebia, "Tenena, ogende; okwegena kwao gwakogwenirie."
\s1 Ogocha kw’oboruoti
\r (Mat 24:26-28, 37-41)
\p
\v 20 Yeso agachia koborigwa n'Abafarisai, "Oboruoti bwa Nyasae indi borache?" Akabairaneria, "Oboruoti bwa Nyasae tibori gocha ase ebimanyererio bikororekana,
\v 21 gose tibakobora: Rora naiga bore, gose: Naaria! Rora, oboruoti bwa Nyasae nigo bore ime asemore."
\v 22 Agatebia aborokigwa baye, "Amatuko nache morarigie korora rituko erimo ri'amatuko 'Omwana-o-mwanyabanto, korende timokorirora.
\v 23 Naende nababatebie: Rora aaria, gose: Rora aiga! Timogenda, gose timobatunyana.
\v 24 Naki buna okomesa gokomesa korwa ensemo eyemo goika ensemo ende, nabo Omwana-o-mwanyabanto arache koba ase rituko riaye.
\v 25 Korende ritang'ani nagwenerete konyora ogochandwa okonge, na kwangwa nekegori eke.
\v 26 Naende buna yabete ase amatuko a Nuhu, naboigo erabe nase amatuko 'Omwana-o-mwanyabanto.
\v 27 Barenge koria, bakonywa, bakonyuoma, bakonyuomerigwa, goika rituko riria Nuhu asoete ase obwato; etoigo egacha, egasiria bonsi.
\v 28 Naboigo buna yabete ase amatuko a Loti: Barenge koria na konywa, bakogora, bakoonia, bagosimeka, bakoagacha.
\v 29 Korende ase rituko riria Loti aruete Sodomu omorero na ekebiriti bigatwa korwa igoro, bigasiria bonsi.
\v 30 Naboigo erache koba ase rituko riria Omwana-o-mwanyabanto araoroke.
\v 31 Ase rituko riria oyore kerama igoro, na ebinto biaye bire nyomba ime, taika abibogorie; nere oyore mogondo naboigo tairana inka.
\v 32 Moinyore moka Loti.
\v 33 Oyorarigie koegera obogima bwaye nabosirie, korende oyorasirie obogima bwaye nabonyore.
\v 34 Nabatebirie, obotuko boria abanto babere nababe ase oborere obomo, oyomo nairwe, na oyonde natigwe.
\v 35 Abakungu babere nababe bagosera ase orogena oromo; oyomo nairwe, na oyonde natigwe. [
\v 36 Abanto babere nababe mogondo, oyomo nairwe, na oyonde natigwe.]"
\v 37 Bakamoboria, "Ng'ai Omonene?' Akabairaneria, "Ase ribego rire nao chinsoti chigosangererekana."
\c 18
\cp 18
\s1 Omoreng’anio bw’omoboraka na omogambi
\p
\v 1 Yeso akabatebia omoreng'anio ng'a nebagwenerete komosaba Nyasae botambe, tibakwa emioyo,
\v 2 akabora, "Narenge omogambi ase omochie gete, otasigete Nyasae, gose taare koyiera monto.
\v 3 Na ase omochie oyio narengeo omoboraka orenge komochiera botambe, ogoteba: Ngambera boronge ase omosira one.
\v 4 Omogambi oria ase ekero egeke tancha; nyuma agateba ase omoyo oye: Nonya inche tinsigeti Nyasae, gose tindi koyiera monto,
\v 5 korende ekiagera omoboraka oyo andosirie, nimogambere boronge, tacha kondosia ase ogonchichera botambe."
\v 6 Omonene akabora, "Igwa aya omogambi otari omoronge agoteba.
\v 7 Inee! Nyasae takobanyorera oboronge abachore baye, abakomorera omobaso na obotuko? Na ere takoba omoremereria asebare?
\v 8 Nabatebirie nabanyorere oboronge ase obwango. Korende Omwana-o-mwanyabanto kagocha, Inee, nanyore okwegena ase ense?”
\s1 Omofarisai na omorusia ebango
\p
\v 9 Akabatebia omoreng'anio oyo ase abanto baare gwekaga ng'a nabanyene oboronge, bagochaya abande bonsi,
\v 10 "Abanto babere bagatiira gochia Hekalu gosaba; oyomo n'Omofarisai na oyonde omorusia ebango.
\v 11 Oria Omofarisai agatenena, agasaba iga ase omoyo oye: Nyasae, nakoiraneirie ng'a mbuya mono, ekiagera inche tindi buna abanto bande, abauri, abatari boronge, abatomani, gose buna oyo omorusia ebango.
\v 12 Igo nkweng'ata ara kabere ase echuma; ndua ensemo ya ikomi y'okonyora kwane gwonsi.
\v 13 Na oria omorusia ebango agatenena are, tarigia nonya nkoimokia amaiso aye igoro, korende ageaka-aka egekuba kiaye, okobora: Nyasae, indorera amabera inche omonyene ebibe!
\v 14 Nabatebirie inwe: Omonto oria nigo aigete bwoye konya obareirwe oboronge kobua oria onde, ekiagera oyokweimokereria igoro nairanigwe inse, na ere oyokweirania inse naimokererigwe igoro.”
\s1 Yeso ogosesenia abana abake
\r (Mat 19:13-15; Mar 10:13-16)
\p
\v 15 Bakamorentera abana ebing'werere, erinde abakune; korende aborokigwa baye bagachia kobarora, bakabatanga.
\v 16 Korende Yeso akabarangeria bache asare, ogoteba, "Batige abana bache asende, timobaisa kobatanga, ekiagera abare buna aba, oboruoti bwa Nyasae nobwabo.
\v 17 Ekeene nabatebirie: Onde bwensi otancheti oboruoti bwa Nyasae buna omwana omoke, takobosoa nonya ng'ake."
\s1 Obogima bwa kare na kare, na obobe bw’obotenenku
\r (Mat 19:16-30; Mar 10:17-31)
\p
\v 18 Na omogambi gete akamoboria, "Omworokia omuya, ninki ndakore inyare koba nomwando bw'obogima bwa kare na kare?"
\v 19 Yeso akamoiraneria, "Naki okondoka omuya? Onde tari omuya otatiga Nyasae bweka.
\v 20 Kwamanyire amachiko; Totomana, Toita, Toiba, Toteba oborimo, sika iso na nyoko."
\v 21 Akabora, "Ayio onsi ninyabwatete korwa obwana bwane."
\v 22 Ekero Yeso achia koigwa aya, akamotebia, "Egento ekemo ngekoremete; oonie ebio ore nabio bionsi ogabere abataka, na aye nobe nenibo igoro. Erio ochiche ontunyane."
\v 23 Korende ekero achia koigwa aya akaba nomoichano, ekiagera arenge omonda mono.
\v 24 Nabo Yeso akamorigereria, akabora, "Nabe aakong'u ase abare abanda gosoa ase oboruoti bwa Nyasae!
\v 25 Naki naororo engamia goeta ase ekebao gi'esindani, kobua omonda gosoa ase oboruoti bwa Nyasae."
\v 26 Na abwo abayaigwete bakabora, "Ning'o rende oranyare gotooreka?"
\v 27 Akabora, "Aya takonyarekana ase mwanyabanto, nigo akonyarekana ase Nyasae."
\v 28 Petero akabora, "Rora, intwe twatigire chinka chiaito, twagotunyanire aye."
\v 29 Akabatebia, "Ekeene nabatebirie: Monto onde tari otigire enyomba, gose mokaye, gose abamwabo, gose abaibori, gose abana, ase engencho y'oboruoti bwa Nyasae,
\v 30 otanyore kobua ara aange bono, naende ase ense egochi-gocha obogima bwa kare na kare.”
\s1 Obobani bwa gatato bwa Yeso igoro y’ogokwa kwaye
\r (Mat 20:17-19; Mar 10:32-34)
\p
\v 31 Erio Yeso akaira baria ikomi na babere, akabatebia, "Rora, ngotiira tore kogenda Yerusalemu, naende amang'ana onsi ayarikeretwe Omwana-o-mwanyabanto nababani naikeranigwe.
\v 32 Naki nabekwe ase amaboko 'abanto b'Ebisaku, nakorerwe echeche, na gokorerwa bobe, na gotwerwa amate;
\v 33 naende inabamoake emecharichi na komoita, na ase rituko ria gatato naboke."
\v 34 Korende tibamanya nonya nering'ana erimo ase aya. Ring'ana eri rikabiseka asebare, na tibamanya ayatebetwe.
\s1 Yeso okogwenia omonto omouko
\r (Mat 20:29-34; Mar 10:46-52)
\p
\v 35 Ekero achia goika ang'e na Yeriko omonto oyomo omouko naikaransete enchera ensemo ogosaba ebiegwa.
\v 36 Agachia koigwa omoganda ogoeta, akaboria, "Inki ekio?"
\v 37 Bakamoiraneria, "Yeso o Nazareti ogoeta."
\v 38 Agaaka eriogi, akabora, "Yeso, omwana o Daudi, indorera amabera!"
\v 39 Nabwo batang'aine bakamokania, bakamotebia akire, korende ere akamenta mono goaka eriogi, "Omwana o Daudi, indorera amabera!"
\v 40 Yeso agatenena, agachika arentwe asare. Agachia komoika ang'e, akamoboria,
\v 41 "Ninki origetie ngokorere?" Akamoiraneria, "Omonene, inyare korora."
\v 42 Yeso akamotebia, "Oegwe okorora; okwegena kwao gwakogwenirie."
\v 43 Erio kegima akaba nkorora are, akamotunyana, okomotogia Nyasae; na abanto bonsi bagachia korora aya, bakamotogia Nyasae.
\c 19
\cp 19
\s1 Zakayo
\p
\v 1 Yeso agasoa Yeriko, akaba ngoeta are egati-gati yaye.
\v 2 Narenge aroro omonto oyomo ore korokwa Zakayo, omonene bw'abarusia ebango; ere nomonda orenge.
\v 3 Akarigia korora Yeso, gose monto ki; ko tanyara ase engencho y'omoganda, ekiagera arenge omweng'e.
\v 4 Agatang'ana bwango, akariina igoro ase omoko anyare komorora, ekiagera ngoetera arenge ase enchera eria.
\v 5 Ekero Yeso achia goika aase aria, akarigereria igoro, akamotebia, "Zakayo, ika bwango, ekiagera rero ningwenerete goikaransa nyomba mwao."
\v 6 Agaika bwango, akamoroisia nomogoko.
\v 7 Ekero abanto bachia korora aya, bakemurungania bonsi, bakobora, "Osoire koba omogeni bw'omonyene ebibe."
\v 8 Zakayo agatenena, agatebia Omonene, "Rora, Omonene, ekeng'ese ki'enibo yane ning'ee abataka; naende onye naureretie omonto egento nimoiranerie ara kane."
\v 9 Yeso akamotebia, "Rero ogotooreka gwaikire enyomba eye, ekiagera oyo boigo nomwana o Ibrahimu.
\v 10 Naki Omwana-o-mwanyabanto nigo achete korigia egiasirete na kogetooria.”
\s1 Omoreng’anio bwe chiropia
\p
\v 11 Abanto baria bagachia koigwa aya, Yeso akamenta kobatebia omoreng'anio, ekiagera konya oikire ang'e na Yerusalemu, na barabwo bagakaga ng'a oboruoti bwa Nyasae nigo borarorekane ekero ekio kegima.
\v 12 Nabo akabora, "Omonto oyomo omosike akagenda ense y'aare, erinde anyare kwenyorera oboruoti, naende airane.
\v 13 Akarangeria abanto ikomi korwa ase abasomba baye, akabaa ebirengo ikomi bie chiropia, akabatebia: Biire mobionchorerie goika ekero nkoirana.
\v 14 Abanto b'ense yaye bakamogecha, bagatoma abatomwa komotunyana na komotebia, Titorigeti omonto oyo atogambere.
\v 15 "Ekero achia koirana, kanyorire oboruoti, agachika abasomba baria aete chiropia barangerigwe, erinde anyare komanya ebitoki banyorire ase okoonchoreria kwabo.
\v 16 Oyo bwe ritang'ani agacha, okobora: Omonene, ekerengo kiao kiarentire ebirengo ikomi binde.
\v 17 Akamotebia: Gwakorire buya, aye omosomba omuya! Ekiagera kwabeire omwegenwa ase egento kere egeke, nabo nobe nokobua igoro ase emechie ikomi.
\v 18 Na oyo o kabere agacha, akabora: Omonene, ekerengo kiao kiarentire ebirengo bitano.
\v 19 Akamotebia nere boigo: Aye nobe igoro ase emechie etano.
\v 20 Naende oyonde agacha, akabora: Omonene, eke nakio ekerengo kiao nagachete ase egetambaa;
\v 21 nigo nakoirogete, ekiagera aye nigo ore omonto omokong'u. Nigo okobogoria eki otagachete, na kogesa eki otasimegete.
\v 22 Akamotebia: Ase enkwana y'omonwa oo ninkogambie, aye omosomba omobe. Nkwamanyete ng'a inche nomonto omokong'u, nkobogoria eki ntagachete, na kogesa eki ntasimegete.
\v 23 Naki rende otabegete chibesa chiane ase aba bakorua ebitoki, ninche ngocha anga nachinyora amo nebitoki?
\v 24 Agatebia abarengeo: Moure ekerengo kiaye, moe oria oyore nebirengo ikomi.
\v 25 (Bakamotebia: Omonene, oyo nare nebirengo ikomi).
\v 26 Nabatebirie: Kera oyore negento naegwe, korende ere oyotari negento, nonya nkeria abwate naurwe.
\v 27 Korende baria ababisa baane batarigeti mbagambere, barente aiga, mobaite ase obosio bwane.”
\s1 Yeso ogochengerwa kagosoa Yerusalemu
\r (Mat 21:1-11; Mar 11:1-11; Yoh 12:12-19)
\p
\v 28 Gakoorire gokwana amang'ana aya, agatang'ana gotiira kogenda Yerusalemu.
\v 29 Agachia goika Betifage na Bethania, ase egetunwa ki'Emezeituni, agatoma babere b'aborokigwa baye,
\v 30 akabatebia, "Genda goika agachie karia mokoorokera; kamwasoire ime, inamorore emori y'etigere esibire, etana koriinwa na monto; moyesibore moyendetere.
\v 31 Naende omonto karababorie: Naki, mokoyesibora? Momotebie iga, "Omonene nayeganetie."
\v 32 Nabo baria batometwe bakagenda, bakayenyora buna abatebetie.
\v 33 Ekero baare gosibora emori eria y'etigere, abanyene bakababoria, "Nase ki mogosibora emori?"
\v 34 Bakabora, "Omonene nayeganetie."
\v 35 Bakayerenta ase Yeso; bakaara chianga chiabo igoro ase emori eria, bakariinia Yeso igoro asero.
\v 36 Ere gakogenda, bakaara chianga chiabo inchera.
\v 37 Agachia goika egetirimboko ki'egetunwa ki'Emezeituni, omoganda bwonsi bw'aborokigwa baye bagachaka kogoka na komobaka Nyasae ase eriogi rinene ase ebikone bie chinguru bionsi barorire,
\v 38 bakobora, "Nasesenirie Omoruoti oyogocha ase erieta ri'Omonene! Omorembe igoro, na obonene bore igoro mono!"
\v 39 Abande ase Abafarisai abarenge ase omosangererekano bakamotebia, "Omworokia, togonyera aborokigwa bao!"
\v 40 Akairaneria, "Nabatebirie: Aba nabaisa gokira, amagena aya naake eriogi.”
\s1 Yeso ogwechandera Yerusalemu
\p
\v 41 Ere agachia goika ang'e akarora omochie, akayoiyereria amariga,
\v 42 okobora, "Onye nkwamanya rero ayare korenta omorembe! Korende bono abisekire ase amaiso ao!
\v 43 Naki amatuko nagochere, ababisa bao barakoagachere orwaki bagoetanane, bagotange ase chinsemo chionsi,
\v 44 na bakoiyerie inse, na abana bao ime asore. Tibagotiga ime asore rigena erimo igoro ase erinde, ekiagera otamanyeti engaki y'ogocherwa kwao."
\s1 Yeso ogochena Hekalu
\r (Mat 21:12-17; Mar 11:15-19)
\p
\v 45 Agasoa Hekalu ime, agachaka gosokia baria barenge koonia aroro,
\v 46 akabatebia, "Nerikire: Enyomba yane nebe enyomba y'ogosaba, korende inwe mwayekorire koba ribwago ri'abauri."
\v 47 Akaba okworokereria kera rituko ase Hekalu. Abakuani abanene, na aborokia b'amariko, na abanene b'abanto bakarigia komoita;
\v 48 na barabwo tibanyora eki bagokora, ekiagera abanto bonsi bamotegererete.
